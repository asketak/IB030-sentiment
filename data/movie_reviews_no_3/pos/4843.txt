Príbeh rímskeho tribúna zasadeného do času po zmŕtvychvstaní Krista je neokukaný a hlavne pútavý z dôvodu, že samotný tribún je pohan, Riman, veriaci v mnoho bohov. Je vedúcim légie v krajine, ktorá verí v jedného Boha, a práve on má zistiť čo je za zmiznutím tela údajného syna tohto Boha, Ježiša, ktorého duchovní predstavení krajiny prenasledovali a nakoniec ukrižovali. Na to, aby film prerazil potreboval na túto rolu zdatného herca a Joseph Fiennes bol výborná voľba. Veľmi presvedčivý výkon. Brat známejšieho Ralpha len potvrdzuje, že herecký talent pre ťažké úlohy majú v rodine. Snímok pôsobí autenticky a núti človeka premýšľať nad vierou... to je dnes už tak sprofanované slovo, že stojí za zmienku to čo hlavná postava uvádza v závere na otázku či uverila v Boha - verím, že po tomto všetkom budem iným človekom. Je to veľmi pekné a trefné zamyslenie dotýkajúce sa svedomia. Film dáva za pravdu tvrdeniu, že dnes čelíme nenáboženskej dobe, ale ľudia nechcú byť bez Boha a ani nebudú. Ale ten jazyk, akým ho veriaci má sprostredkovať neveriacemu musí byť nenáboženský. Veriaci sú vyzývaní používať nenáboženskú reč o Bohu. A tento film aj so svojim filozofickým presahom splnil túto náročnú úlohu. Čo mu možno vytknúť sú historické nepresnosti ohľadne postavy Barabáša v úvode či loďky, ktorá sa jedenástim akosi zjavila bez predošlého vysvetlenia. Takéto muchy mali tvorcovia vychytať. Malé nepresnosti v citáciach Biblie sa však dajú prepáčiť.
