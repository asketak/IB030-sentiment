První série má hodně pozvolný rozjezd. Hned v pilotním díle navnadí vyšetřování okultní vraždy, které se brzy na to zhoupne v rozbor mezilidských vztahů dvou bývalých parťáků. Ten rozbor ale funguje dokonale a s každým dílem ve mě narůstal zájem nahlížet do jejich minulosti a myšlenkových pochodů. Ani jeden z nich není žádný svatoušek a na nohách je kolikrát drží jen pravidelná dávka chlastu. Obzvlášť filosoficky smýšlející puntičkář McConaughey působí dojmem značně komplikované osobnosti peroucí se s vlastním já 24 hodin denně. Po celou dobu však zůstává zachován počáteční mysteriózní nádech s vědomím blížícího se setkání s opravdovou zrůdou. Dal bych možná i pět hvězdiček, ale pak přišla druhá série z úplně jiného soudku, kde mě příliš neoslovil jak samotný příběh, tak osudy nových postav ztvárněných přitom dost známými herci. Několik dílů má slušnou atmosféru, ale hodně mi chybělo ono mysteriózní pojetí z předešlé série. Na tomto případu vskutku nebylo nic moc temného. Jde jen o překombinovanou a přesto zručně natočenou detektivku, kde se občas pořádně zablýskne, ale to mi ke spokojenosti nestačí. Minimálně by ku zlepšení prospělo ubrat pár postav pro lepší orientaci. Za obě série dávám nakonec čtyři hvězdy s přihlédnutím k té první.
