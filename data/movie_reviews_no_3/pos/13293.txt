Já nemůžu jinak než za pět. Po obrazové stránce opět pastva pro oči, záznam od záznamu je kvalita lepší a lepší. Ano, po obsahové stránce by se tomu dalo tu a tam něco vytknout: na začátku je to takové "Simsalabim, a jsme v Austrálii", tu profrčíme letem australským světem - pokud se teda vyhrabem z toho červenýho bláta, než se nadějeme, jsme z nejmenšího kontinentu pryč, v průběhu filmu jsou jisté místopisné skoky mezi jednotlivými částmi Tichomoří, a konec působí taky poněkud neuzavřeným dojmem. Tu a tam nějaká mapka by se hodila, aby divák věděl, kde se zrovna s výpravou nachází, když z těch stovek  hodin materiálu musela do filmu zbýt jen hodina a půl. Za zmínku by jistě stály už jen samotné přípravy na cestu, stejně tak finále, jak celý ten žlutý cirkus dostali zpátky domů. Nicméně předpokládám, že tento film je spíš takovou "upoutávkou" na chystaný seriál, který se doufám objeví i na DVD, a na který si v této verzi velmi rád počkám. Jistě tam bude mnohem víc prostoru pro krajinné záběry a nejen pro ně. Zajímavým tématem jistě bude i to ostatní, opravy, vyprošťování, havárie (i když toho všeho bylo i ve filmu až dost:) ), stejně jako vzhledem k době trvání cesty i asi nutná "ponorka". A co se týká ostatního, tedy v rámci filmu. Vypadá to, že tady si parta sáhla opravdu na dno, takhle potlučení ještě asi nebyli. Tady některými kritizovaná tematika palmového oleje - no a co? Čekal jsem, že se to bude otravně prolínat celým filmem, ale ke zmínce k tématu došlo až ve chvíli, kdy výprava dospěla do místa, kde se kvůli jeho produkci téměř nedá žít, tak to prostě zmínili. Nepřišlo mi to nějak nemístné či jako nějaká ekologická agitka. A ke členům. Že Dan Přibáň je šílenec, to už víme, a děkujeme mu za to:), s posádkou Malucha se taky jistě nikdo nenudí, a Marek Slobodník je stejně tak zárukou neobyčejných zážitků. Obrovský respekt u mně ale mají oba vozíčkáři, během sledování jsem si několikrát jen tak mimoděk uvědomil, že po skončení filmu se zvednu a z kina odejdu, to je přece zcela samozřejmá věc. No, JAK PRO KOHO... Kdo je ale tady pro mě asi vítězem a zároveň největším šílencem? Ne, není to Dan, Poláci a kupodivu ani M. Slobodník, ale Dominika Gawliczková. Největší střízlík výpravy, holčina měřící metr padesát a vážící - no jistě ne víc než 53 kilo, osedlala motorku, která bude naložená zhruba 3x těžší než ona, a aspoň zpočátku se toho jistě nebála. Několik zobrazených pádů (kolikrát tu motorku položila ve skutečnosti, snad ani nechci vědět), z toho minimálně jeden v docela slušné rychlosti, kdy mohla být opravdu ráda, že se zvedla celá, a zřejmě nejen ty pády, jí postupně dostalo do stavu, že už toho měla plné zuby. Někdo může namítnout "No tak proč tam lezla?", ale zkuste sedět doma na zadku, když jste s takovým cvokem, jako je Dan Přibáň:). Co se týká jejího vztahu s Danem, ani to mě nějak výrazně nerušilo, je-li to ukazováno ve snesitelné míře, je to zase úplně nový prvek. Stejně tak si myslím, že je dobře, že uznali, kdy už je toho dost a riskování je zbytečné. Původně jsem myslel, že díky těm dějovým škrtům dám za 4, ale díky posledním třem zmíněným účastníkům jdu do plných.
