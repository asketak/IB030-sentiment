Mezi filmy přiživujícími se na úspěchu "Star Wars" ční Rogerem Cormanem produkovaný "Sador, vládce vesmíru" jako zábavný, ale překvapivě i sebeuvědomělý meta brak. Všichni vědí, že Lucas si zásadní prvky vyprávění vypůjčil od Akiry Kurosawy z "Tři zločinci ve skryté pevnosti", takže tentokrát tvůrci sáhli rovnou po mistrově největší klasice, "Sedmi statečných". Své vzory nikterak neskrývali a tak se ústřední planeta jmenuje Akira a v hereckém obsazení dokonce figuruje Robert Vaughn ze "Sedmi statečných", který takřka doslovně kopíruje svou postavu z klasického westernu. Vedle toho "Sador" pobaví jako naivní báchorka spíchnutá za pár šupů, která namísto epičnosti a spektakulárnosti Lucasovy ságy sází na otřepaná klišé, hrstku prvoplánových fórků, pokusy o patos a především pak na absurdní skvadru postav, které mají tvořit zdejších sedm strážců galaxie. Jejich obsazení samo je zdrojem nemalého pobavení, když ti zasloužilejší či přinejmenším ostřílenější jako Robert Vaughn, John Saxon či George Peppard jedou na volnoběh, zatímco mladí naivové jako hvězda televizní selanky "Waltonovi" Richard Thomas či v blouznivých kostýmech napasovaná Sybil Danning naopak hrají jak o život, protože si myslí, že tohle bude jejich velký průlom. Nejvíce pak překvapí chvilkové záblesky tvůrčí nápaditosti, které díky rozklíženě epizodickému vyprávění přicházejí zcela nečekaně jako například motiv se Sadorovou rukou. Hlavní slabinu filmu představují vesmírné souboje, které i přes směšně zanícené herectví všech zúčastněných prostě postrádají prostorovou koncepci, neboť Corman z prkenice nedal ani chlup navíc, aby třeba mohla být v akčním záběru víc jak jedna loď najednou. Na závěr se jako u řady jiných filmů z produkce Cormana sluší připomenout, že král báček vlastně postavil moderní Hollywood - na "Sadorovi" se za kamerou sešli budoucí věhlasný animátor Jimmy T. Murakami, John Sayles, James Horner, James Cameron či Gale Anne Hurd.
