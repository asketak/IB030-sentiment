Shinobu Yaguchi je nepochybne talentovaný režisér, ktorý vie ako narábať s divákom. Prostredníctvom svižných, kvalitných a najmä humorných predelov buduje ideálne absurdnú zápletku nato, aby sledovateľa pohltil do deja a prinútil ho akceptovať prezentovanú absurditu. Trpezlivo a veľmi dôvtipne budovaný dej tak pochopiteľne výborne funguje zhruba až do momentu, kedy sa do štvorčlenného zoskupenia pridáva dovtedy oponujúca skupina rovesníkov. Neriešim ani tak celkom prvky dôveryhodnosti popri rýchlosti učenia sa "vodného tanca" týchto junákov. Ide skôr o akési narušenie deja, ktoré pomerne kostrbato vplýva na ďalší vývoj - či už neautentická romanca medzi predstaviteľom úvodnej štvorky a karatistkou, samoúčelný princíp neúspechu (požiar, ktorý sa odohrá práve počas noci pred predstavením) či záverečná maškaráda, ktorá je v mnohom preexponovaná (kolíše medzi znamenitými ťahmi a absolútnym gýčom). Moje výhrady sú však vo väčšine maličkosti, avšak práve kvôli nim nie som schopný udeliť plné hodnotenie. Inak som sa vynikajúco bavil.
