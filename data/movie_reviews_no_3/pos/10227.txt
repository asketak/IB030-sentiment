Seriálové zpracování knížek od Stephena Kinga mě vždycky zajímá a pokud se tam navíc má cestovat časem, tak to zní přesně jako můj šálek kávy. Knížku jsem sice nečetl, ale premisa příběhu mě zaujala a první trailer mě upoutal ještě mnohem víc. A na cestování časem do šedesátých let jsem se od té chvíle prostě těšil.  Hned na úvod přišla zajímavá znělka a pak už jsme se pomalu začali prokousávat příběhem. Podle obsazení bylo jasné, že hlavními tahouny (alespoň v úvodu) bude dvojice James Franco a Chris Cooper, a o jejich hereckých kvalitách jsem ani na chvilku nepochyboval. Takže od nich v klidu přijímám představení časového portálu i vysvětlení „Butterly Effectu“ a toho, že to všechno vlastně nedává smysl.  Hlavní hrdina se nakonec přeci jen rozhodne vydat se minulosti a to přesto, že k tomu nemá žádnou motivaci a člověk pro kterého to dělá už to neocení. I tak se ale vydáme do roku 1960 a atmosféru si naplno začneme užívat a budeme čekat na to, až se začne dít něco podivného. Pilot mě rozhodně zaujal a každý týden jsem se těšil na novou epizodu téhle vypiplané záležitosti.  Byl jsem zvědavý totiž nejen na to, jak to celé dopadne, ale hlavně na to, jak se bude minulost bránit.  A oněch osm epizod, které směřovaly ke Kingovsky mrazivému konci jsem si užil.  James Franco potvrzuje, že patří mezi kvalitní herce, zachycení retro atmosféry se podařilo na výbornou, vytvoření mysteriózního nádechu stejně tak, takže vřele doporučuji ponořit se do sledování a užít si ho. Stojí za to!
