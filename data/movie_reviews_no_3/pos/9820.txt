Skvělé! Konečně zfilmování, které má snovou logiku, řádnou dávku trhlosti a vypadá velice anglicky a viktoriánsky. Tato černobílá televizní verze našinci originál evokuje více než všechny ty velkofilmové verze splácané v Hollywoodu. Ty více či méně zchátralé interéry, kterými s Alenkou putujeme, občas přeplněné nábytkem, knihami, obrazy, vycpaninami a tretkami,  notně připomínají dům šílencův z Případu pro začínajícího kata či některé filmy Švankmajerovy. Však i ty původní Tennielovy ilustrace Alenky vypadají někdy dost "goticky".  Dále jsou zde nádherné lesní a parkové exteriéry, v kterých by i našinec také rád bloudil. A k tomu ta zasněná zmatená zasmušilá a mírně přidrzlá (spíše věcná a přímá) Alenka a kuriózní panoptikum ostatních postav a postaviček.  A hudba Raviho Shankara mi k tomuto konvenuje.
