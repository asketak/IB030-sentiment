Bolo ich sedem a stali sa legendou. Jeden z najslávnejších a najlepších westernov všetkých čias je, podobne ako neskoršie Pre hrsť dolárov, remakom samurajskej klasiky Akiru Kurosawu. Sedem samurajov je úžasným dielom a postaviť sa s ním do priamej konfrontácie si žiadalo veľkú dávku odvahy. A podarilo sa. Neuveriteľne silný casting, perfektné tempo a geniálny hlavný motív z pera Elmera Bernsteina sú hlavnými dôvodmi úspechu. Máme tak vedľa seba dva úžasné filmy v inom žánri, no s rovnakým základom. Oba dokážu existovať vedľa seba a vyvolávať debaty, ktorý z nich je lepší. Ja osobne mám rád oba, no westerny mi boli stále bližšie než samurajské filmy.
