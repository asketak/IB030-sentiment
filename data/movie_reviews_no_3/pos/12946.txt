Tento film je jedinečný po všetkých stránkach. Vďaka úžasnej predlohe od Anthonyho Burgessa sa Pomaranču len tak niečo nevyrovná. Spisovateľ si dokonca vytvoril vlastný jazyk Nadsat, ktorý sa dá popísať ako mačkopes zložený z ruštiny a angličtiny. Keď sa k tomu pridá prostredie plné futuristických prvkov, podtrhnuté klasickou hudbou, kultovými kostýmami a brilantným výkonom Malcolma McDowella (Alex), vznikne mišmaš, na ktorý sa musíte psychicky pripraviť a dostatočne mu otvoriť svoju myseľ. Až vtedy zistíte, že nepozeráte len nejaký ďalší film, ale máte pred očami umelecké dielo, jeden z klenotov kinematografie, na ktorý už do smrti nezabudnete.
