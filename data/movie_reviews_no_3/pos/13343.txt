Vidím zde překvapivě nízké hodnocení, ale pro mne tahle filmová klasika znamená jednu z nejlepších komedií počátků českého zvukového filmu. Uvědomme si, že zvuk poznal film teprve roku předešlého. Opět se ukázalo, jak S. Innemann u řady filmů pohořel, aby mezitím udělal věčné filmové dílko, kterému se aspoň naše generace od srdce zasměje. Muže v ofsajdu mám kdesi ve své knihovně a patří tam plným právem, neboť je to knížka s Poláčkových nejlepších. Když ji čteme, nutně si představujeme rozšafného pana Načeradce - skvělý Haas, vášnivého fotbalisty - teoretika Emana Habaáska - E. Fialu, sdílející postel se svým otcem, ve skutečnosti stejně starým J. Plachtou. Jednu ze svých nejlepších kreací zde zahrála moje milovaná Bettynka Kysilková, nechtěného ženicha si zahrál nenápadný Jaroslav Vojta. A ještě nesmím zapomenout na maličkého Františka Říhu a jeho radost nad tím, že konečně vidí zelený trávník. Ostatní hráli průměrně (Štěpničková, Nolloová) či standardně (Pištěk). Rozhodně ne nezajímavou roli sehrálaJožka Vanerová. prostě - herecký koncert, na který se dá dívat zas a znova.
