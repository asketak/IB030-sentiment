Sotva se člověk trochu oklepal z loňského emočně zničujícího dramatu Room, už po pár měsících Bohemia MP uvádí do českých kin další nervy drásající film se současnou největší dětskou hvězdou Hollywoodu - Jacobem Tremblayem. Námět filmu Before I Wake (český titul "Zlo nikdy nespí" mi nepřijde úplně nejšťastnější) by se mohl zdát vykradený z proslulé hororové série Noční můra v Elm Street, ale podle mě jde nanejvýše o lehkou inspiraci a ty filmy nemají v podstatě nic společného. Na můj vkus je zde trochu moc infarktových lekaček, ale zase to vyvažuje herecká přítomnost Kate Bosworth, která je pro mě velmi příjemným hereckým objevem. Hrozně dobře se na ni kouká a ve své roli je naprosto báječná (chlapík, co hraje jejího manžela, mi byl naopak protivný). No a ten malý Jacob Tremblay je taky strašně super - osobně doufám, že neskončí v 18 letech na drogách jako herecky vysloužilá troska jako mnozí jeho předchůdci, protože by to byla vážně škoda - jeho talent je nesporný. Before I Wake je výtečná hororová libovka, kterou lze (nejen) všem fandům žánru jen doporučit.
