V anime sezónách vychází leccos, od naprosto nekoukatelných generických odpadů, přes alespoň trochu koukatelné tituly, až po ty doslova dobré. Když tedy začala zimní sezóna letošního roku a s ním taktéž další várka všemožných titulů, jen těžko bych čekal, že se z čista jasna vyrojí něco, jako je právě toto anime. Ale vezmu to popořádku. Máme tu hlavního hrdinu, kterému se v životě moc nedaří, proplouvá životem a jediné, co je v jeho životě zajímavým, je jeho speciální schopnost, díky které se může klidně o pár minut zpět vracet v čase. Nicméně tuto schopnost sám neovládá a tak v případě, že náhle pocítí ten jasný pocit naznačující, že se chystá vrátit v čase, má jen pár sekund na to, aby zjistil, co se asi v jeho blízkosti stane za katastrofu a jak tomu může zabránit. Pokud jste to přečetli až sem a chcete se vyhnout pořádnému překvapení, dál rozhodně nečtěte! V opačném případě budu pokračovat. Abych zhodnocení neprotahoval, jistá událost našeho hrdinu dostane náhle o mnoho dále do minulosti a do časů, kdy ještě jakožto malý kluk navštěvoval základní školu ve svém rodném městě. A zde se rozhodne zachránit dívku, kterou v té době potkával, nicméně s ní nikdy nepromluvil a ona byla později zavražděna záhadným sériovým vrahem unášejícím a vraždícím malé děti. Anime tedy nastoluje takovou tu „druhou“ šanci a musím říct, že i přesto, jak ten popis zní, je to naprostá paráda. Nehledě na to, že cestování v čase přidávám body téměř všude, kde to jde. Hrdinové jsou zde děti, tedy hlavní hrdina, který má mozek 28-letého, ale tělo 13-letého a jeho kamarádi, kteří se ho rozhodnou ve všem, k čemu se chystá, podpořit. Nicméně nejde o žádnou infantilitu, se kterou by se s problémy právě týkající se oné dívky Hinazuki potýkali. Vše jde až do pekelně těžkého dramatu, které podporuje hlavně mnoho věcí okolo samotné Hinazuki a hlavně neustálé nejistoty, kdo je oním vrahem a zda nebude opět usvědčen někdo nevinný, jako se tomu v původní budoucnosti bohužel stalo. Neskutečně napínavá jízda, nenudící ani vteřinu a každým dílem nasazující akorát těžké cliffhangery, které tvořily týdenní čekání na další díl až úmorným. A vyvrbení? Osobně by mi i stačilo, kdyby vše skončilo o trochu dřív a děj nasadil nějaký uspokojivý konec, nicméně takové vyvrbení, to jsem rozhodně nečekal a i když jsem spíš očekával, že se konec tradičně něčím podělá, nebylo tomu tak. Abych to pomalu uzavřel. Beze sporu se jedná o jedno z nejlepších anime, troufnu si říct, za poslední roky. To, co se na obálce tvářilo jako divné, dětské hrdiny obsahující anime, nakonec vyrostlo v něco velkého, něco celkově uznávaného a něco zatraceně dobrého. Ještě teď mám tendence ze zakončení popadat dech. Má víra v to, že mohou ještě vznikat anime tituly ne nadprůměrné, ale téměř bezchybné kvality, tímto opět ožila. Toť mé vůbec první a taktéž patřičně vyčerpávající hodnocení anime na ČSFD. A s touto tradicí hodlám od tohoto okamžiku pokračovat.
