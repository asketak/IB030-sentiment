Za tónů již notoricky známé melodie Kenji Kawaie se rozehrává třetí pokračování mistra Wing Chun Ip Mana ve výtečném ztvárnění Donnieho Yena. Z hlediska příběhového je třetí díl slabší než nepřekonatelná jednička, avšak není o nic horší než dvojka. Zajímalo by mě, nakolik korespondují události této části se skutečnými osudy sifu (asi nejfrekventovanější slovo v celém snímku :)) Ipa a do jaké míry jde o fantazii tvůrců. Ryzí radost setrvává z dechberoucích soubojových choreografií, které tradičně nacházejí silnou podporu ve zmíněné dynamické melodii Kenji Kawaie, jenž si s ústředním motivem dobře pohrává a různě jej modifikuje. Potěší též Mike Tyson v záporné roli a vzájemný souboj s Ip Manem má opravdový náboj, což se ovšem dá říci i o finálním střetu s konkurenčním mistrem Wing Chunu. Trochu zamrzí, že vztah Ipa s Brucem Lee je stále jen naťukáván a není mu věnován větší prostor. No, třeba se ho dočkáme v eventuálním pokračování. Skrze smutný, leč dlouhodobě předvídatelný závěr zvažuji i pátou hvězdičku.
