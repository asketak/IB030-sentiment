Finally Blake Lively at the role she deserves. Jsem za ni opravdu ráda. A nejen za ni, ale i za mě, protože její Adeline se mi vryla hluboko pod kůži, kde mi rozervala míchu tak, že sledujíce snímek jsem místy zůstala strnulá nehybně jako sama Adeline oné noci. A taky stejně jako Adeline jsem se po probuzení (shlédnutí) potřebovala znovu zhluboka nadechnout. Je to trochu smutné, trochu melancholické a hodně osamělé, především pak pro ty, kterým nedělá problém empatie. Mezi tím vším však nechybí velká injekce staré a nové lásky, která celému příběhu Adeline dá nakonec smysl. Rozhodně nejde o romantickou tuctovku, ale velice citlivě natočený snímek, kde Blake coby Adeline velice věrně vystihla křehkost každodenního života ženy, která nese břímě zůstat navždy mladá... a navždy sama, odcizená i svému vlastnímu já. A věřím tomu, že po dnešku se k tomuhle filmu ještě několikrát vrátím se sklenkou červeného v ruce zabalená do vytahaného svetru. Od půlky filmu jsem si říkala, jak mi ten snímek náladovým vyzněním žánrově připomíná Zakletý v čase, jeden z těch filmů, po jejichž shlédnutí potřebuju, aby na mě nějakou dobu nikdo nemluvil. Po odeznění závěrečných titulek jsem o tom už přesvědčená. Uvidíme, zda bude mít admin stejný názor. Harrison Ford překvapivě mohl klidně chybět, naopak Michiel Huisman velmi, velmi příjemná herecká volba.
