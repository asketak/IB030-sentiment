Těžko si mohou Němci, a s nimi v podstatě všechny země střední Evropy, představit více výmluvnou a pravdivější společenskou satiru. Provázání děje se současnou uprchlickou krizí je vynikajícím a ostatně i logickým tahem, asi málokdo pochybuje o tom, že by Hitler dnes vystavěl vízum do Osvětimi v prvé řadě právě našim výbušným přistěhovalcům, a maximálně se vydařilo i naladění na tu nenásilně humornou a symbolicky satirickou notu - sám o sobě šílený námět není tlačen do krajností bláznivými scénkami typu Hitler v plavkách nebo Hitler bankovní lupič, vtipně působí už jen to přirozené zasazení děsivé historické kreatury do moderního světa internetu, televize a masových komunikačních médií, které jsou jako dělané pro šíření propagandy a vlastních vizí, což skutečný Hitler dobře věděl už v dobách svých politických začátků. Ne náhodou je také celá jedna scéna věnována tomu, že Führer skládá tichý hold impulzivní ředitelce televizní stanice, kterou přirovnává k Leni Riefenstahlové. Sám Hitler nepůsobí jako nelidská zrůda nebo iracionální šílenec, vedle nutných groteskních rozměrů je vylíčen tak, jak asi člověk jeho přesvědčení a vize chtěl před nástupem k absolutní moci na lidi působit - jako vstřícný přítel, kterého zajímá situace spoluobčanů a leží mu na srdci blaho a budoucnost Německa, díky čemuž ale divák skoro zapomíná, jaké hrůzy měl tenhle chlapík v minulosti na svědomí, a scénář ho staví takřka do role spasitele a inženýra budoucnosti...... Možná to má být varování a moderní rekonstrukce tehdejšího nacistického povstání, ale závěrečné titulky s použitými autentickými záběry říkají něco úplně jiného (každý ať si udělá svůj názor sám). Každopádně velmi zajímavý a ojedinělý počin, kterému ze všeho nejvíce ubližuje místy laciné formální provedení a polopatický závěr, který lehce narušil předešlou soustředěnost a ucelenost. 80%
