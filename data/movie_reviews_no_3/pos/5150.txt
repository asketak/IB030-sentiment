Viděno v kině Metro 70 v Prostějově dne 24. 3. 2016. Přítomno mírně přes 60 osob (sál s kapacitou 370 míst). Film splnil to, co jsem od něj čekal. Na pět hvězdiček to rozhodně není, ale na čtyři ano. Pokud bych uvažoval o třech, je tu neuvěřitelný výkon Michaliny Olszanské, který mě přesvědčuje o právoplatnosti čtyř hvězd. Ostatní herci nedostali ve filmu moc prostoru, s výjimkou Melíškové, Pechláta a Šoposké se jedná vlastně o štěky. Je velice dobře, že byl natočen film o Hepnarové a to takový, který jí nefandí ani jí vyloženě neodsuzuje. Strašná tragédie, že kvůli psychicky nemocné ženě (přitom mladé, krásné a ne hloupé) zemřelo tolik lidí. V době, kdy platil trest smrti, ani jiná možnost jejího konce  nebyla, přesto určitě byla možnost, jak se událostem z 10. 7. 1973 dalo předejít. V novodobých českých dějinách donedávna jedinečný příběh (ano, jedině uherskobrodské události z února 2015 připomínají zločin Hepnarové - především počtem obětí). Mimochodem film o Hepnarové by se dal natočit znovu - jako nákladný psycho thriller (samozřejmě s hudbou a barevný) - a určitě by to znovu stálo za to. Odmítám názory, že by se neměly točit filmy o reálných záporných a tragických postavách.
