Úvod je naprosto parádní. I když už asi popáté během posledních pár let vidíme smrt Bruceových rodičů, troufám si tvrdit, že tohle je zatím nejlepší možné provedení – divák je vtažen do děje a následující scény běžícího Bruce ke zničené budově v Metropolis je další nezapomenutelnou pasáží, při které snad každý začne fandit Benu Affleckovi. Film má zpočátku pomalejší tempo bez akce, ale dialogy jsou dobře napsané a i když se postavy nemlátí, film dokáže i bez nich udržet napětí a je zábavný. Vše vyvrcholí ve chvíli, kdy se proti sobě postaví Batman a Superman a my v ten okamžik odhalíme důvod jejich bitvy a všech (na první zdání) zbytečných a výplňkových scén, které najednou dávají smysl, když je hlavnímu záporákovi konečně vidět do karet. Postupné odkrývání příběhu, hlavní zápletky a rozuzlování jednotlivých scén – to je přesný rukopis Christophera Nolana, u kterého jsme mohli vidět podobný styl snad v každém jeho filmu. Zack Snyder se dobře inspiroval a vydává to nejlepší ze sebe. Kde film trochu pokulhává, je samotný závěr. Celou dobu se totiž snímek tváří extrémně vážně a divák by v tu chvíli skutečně uvěřil, že v dnešním světě by mohl žít Superman či Batman. Tón vážnosti ovšem strhává Doomsday, kdy jsem měl najednou pocit, že sleduji úplně jiný film. Méně je holt někdy více a já bych se bez Doomsdaye klidně obešel. Stejně tak bez zbytečných cameo scén s Flashem, Aquamanem a podobně. Tohle zkrátka měl být film pouze o Batmanovi a Supermanovi a bylo vidět, že Snyder příliš tlačí na pilu kvůli chystané Justice League. Přesto je „Úsvit spravedlnosti“ velice kvalitním filmem, který posouvá komiksové snímky zase o level výš. Už při Nolanově Batmanovi jsem si říkal, že vážnější komiks natočit nejde. A ejhle. Ono to jde (když pomineme posledních 30 minut).
