Tabula rasa - prázdný papír před spisovatelkou, jenž bude zaplněn postavami; jako černé na bílém se v prvních vteřinách před divákem rozvíjí černobílý záběr, zatím ještě nepopsán postavami a proto obydlen jen mrtvými předměty, lehátka, zahrada, stolky - a až se vzápětí objeví samotné postavy, ponesou si něco z oné mrtvolné pachuti stále s sebou. Jsou ostatně všechny postavy mrtvé proto, že prožívají vnitřní citové vyhoření, nebo proto, že jsou jen vymyšleným charakterem existujícím jen na papíře/ plátně? (Toto je druhé Durasové film, první úplně samostatně vytvořený a již v něm projevila smysl pro metafikci a nekonvenční kinematografii). A nejsou zápletky filmu jen zúčastněným leč falešným a cíleným výtvorem dvou "stávajících se" spisovatelů? /// Durasová nicméně vytváří pohlcující atmosféru předpeklí, v němž lidé neumírají pouze díky tomu, že se odcizí v druhých, jejich touha ožívá jen v druhém, jenž se stává záchranným kruhem z lhostejnosti. Nebo se jen trojlístek cynických a beznadějných postav jako upír vrhl na poslední emočně trpící a tím živoucí postavu, která je nakonec zaučena do jejich hry? (Jen ten, kdo nechápe, že hra je ve všem umělý výtvor, ji může skutečně prožívat.) /// Slova a dialogy u Durasové opět vytváří další plnohodnotný svět vedle toho/ uprostřed toho, který vidímě na plátně.
