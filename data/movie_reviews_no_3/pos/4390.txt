 „I'm showing him how the world works. You work, you get paid, you drink. - You're drinking alcohol? - ...I honestly don't remember.“  Zkoušeli jste si někdy představit Gran Torino jako komedii? Pusťte si Svatého Vince a nedá vám to tolik práce. Když jsem dostal doporučení na tuhle komedii, tak by mě nikdy nenapadlo, že se u toho budu takhle moc smát a bavit. Tenhle film je prostě dokonalý! Bill Murray se vrátil s plnou parádou! Vincent (Bill Murray) je důchodce, co nechodí daleko pro facku. Domů si vodí prostitutku (Naomi Watts), sází na koníčky, pije whisky a kouří doutníky. A zapomněl jsem na jeden důležitý fakt. Nemá totiž rád lidi. A oni nemají rádi jeho… Po jedné prohýřené noci mu zaklape na dveře malý 12ti letý klučina, že se jmenuje Oliver a bydlí hned vedle. Díky pár náhodám skončil bez klíčů a máma se vrací až pozdě. „Můžu tady počkat? – To jako… V mém domě?“ Příběh začíná a starý Vincent ho seznamuje s tím, co potřebuje v životě nejvíce. Odhodlání, tvrdou ránu a správnej výběr koně. Opravdu jsem to nečekal, ale film je ještě lepší, než bych si mohl kdy myslet. Bill hraje dokonalou postavu svým dokonalým sympatickým postojem. Pouto, které jeho postava naváže s klukem je jedním slovem – kouzelné. Pak nechybí dlouho ke skvělému situačnímu humoru, božím hláškám a nakonec i dojemnému zakončení. Emoce ve filmu jsou jednoduše upřímné. Jako komedie film v žádném případě nezklamal, protože si upřímně nepamatuju, kdy jsem se u filmu takhle často a příjemně smál. Oblíbená Naomi Watts hraje naprosto perfektně ruskou dívku noci. Kdo by to byl do ní řekl, ale její přízvuk a chování je prostě dokonalé. A oblíbený komik Murray? Pro Billa je to úžasná labutí píseň. Sám sebe se ptám, proč jsem nedal pět hvězdiček. Tuším, že až uvidím film podruhé, tak je s klidným srdcem dám… (89 %)
