Jedno treba uznať, šikovní to boli chlapíci. Jeden z filmov, po ktorom mi prišlo smutno, možno ešte viac ako keby som si pozrel nejakú ťaživú emotívnu drámu. Film krásne poukazuje (aj keď miestami dosť zmätočne a hrozne rýchlo) na všetky podrobnosti, na základe ktorých fungujú veľké svetové financie a na skutočnosť ako je všetko vo finančnom svete  úzko prepojené. Ľudia zodpovední za tento ekonomický marazmus a hlavne za hypotekárny kolaps s celosvetovou odozvou r. 2008 sa samozrejme neštítili ničoho, ani fungovania v podvodnom systéme, veď oni aj tak dobre vedeli, že nakoniec všetko za nich zatiahnu obyčajní ožobračení ľudia. Ako aj vo filme bolo pekne povedané: "... snáď si nemyslíte, že za to ponesú zodpovednosť Morgani?" Tým, ktorým toto meno nie je neznáme môžu aspoň tušiť prečo je tomu tak. Kto má peniaze, má všetko... Šokujúco odvážny film, veľmi hodnotný a nabitý užitočnými informáciami, cez ktoré si môže vnímavý divák na túto tému vytvoriť celkom ucelený a jasný obraz. Na to, akej spoločensky pálčivej a významnej téme sa film venoval, pričom je i veľmi dobre natočený, zahraný a technicky výborne zvládnutý, je dosť s podivom, že snímok nedostal žiadne významnejšie ocenenie (okrem adaptovaného scenára). Ktovie prečo? Zrejme to ale súvisí s tou odvahou. Myšlienka, ktorá stojí za úvahu. 80/100
