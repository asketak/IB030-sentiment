Neviem, či sa pred polstoročím bežne točili takéto klenoty alebo je The Apartment skutočnou vyčnievajúcou perlou spomedzi tej bežnej šede, ktorou sme zaplavovaní aj dnes. Z toho, čo som videl za poslednú dobu - taký About Time, Adventureland, Her alebo ešte hlúpejšie béčkové srajdy mierené na casual divákov. Pre mňa? Ako veľkolepo, monumentálne ale aj správne silene pôsobí súdobý Titanic, tak je tento "odležanejší" Byt  komorný, milý, zábavný, nápaditý a umiernenejší. Človeka určite napadajú myšlienky typu: "prečo sakra nenatočia niečo takéto aj dnes?!" Ale ja som si nie istý, že také niečo je vôbec možné. Kde by sme nabrali toľkú eleganciu? Kde by sme hľadali geniálneho Jacka Lemmona (toto zvyčajne hovorím o herečkách, ale na neho je radosť sa pozerať) a krásnu, trochu ostýchavú a zdržanlivú Shirley MacLaine? A teraz tá bomba - kto by napísal takú vec ako Billy Wilder? Ten scenár je absolútny odpal - málokedy sa vidí takto detailne prepracované dielo, ktoré je do každého svojho kútiku vypointované a pôsobí pritom trefne a úderne. Nehovoriac o perfekcionisticky vybudovaných charakteroch postáv, ked skutočne každá z nich vystupuje aj ako osobnosť. Osobnosť, ktorá reálne žije svojím vlastným životom, ktorá dýcha, a ktorá dokonale znázorňuje to, čo prostredníctvom nej ako média chce Wilder divákovi odkázať. K tomuto filmu by kľudne stačilo napísať "tento pán to natočil jak frajer...", ale čo keď ma takýto zážitok núti zaslúžene ho ospevovať a honorovať superlatívmi mojej obmedzenej slovnej zásoby? Ešte by som ho rád prirovnal k Some Like It Hot. Pretože v oboch môžeme viac než jasne nájsť rukopis Billyho Wildera, no o rok starší predchodca mi pripadá len ako nejaká beta-verzia Bytu, kde sa náš autor vyšantil, aby sa mohol o rok neskôr  podpísať pod dokonalé, stopercentné, seriózne, aj keď s ľahkosťou k sebe pristupujúce dielo. Kde pri Some Like It Hot už obsadenie Marilyn Monroe niečo napovedá - a síce to, že divák môže čakať príval takej tej teatrálnosti, umelosti a afektovanosti. Čo mne osobne nie celkom sadlo. Ale to je jedno... komentujem predsa Byt a ten si zaslúži 90%.
