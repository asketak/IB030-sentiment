Nelze se vyhnout srovnání s předchozími díly. Až na vrchol je podstatně lepší než díl předchozí, o trochu slabší než díl první. Těží především ze dvou věcí. Za prvé Casey Stoner už není aktivním jezdcem, takže mluví upřímně a nemusí na rozdíl od dalších valit nacvičené PR řeči o tom, jak všechny respektuje a jaká je to v paddocku rodinná idylka. Škoda, že nedostal ještě víc prostoru. Za druhé smrt SuperSice byla skutečně jednou z nejzásadnějších událostí za poslední desítky let, takže toto téma je pro zkušeného dokumentaristu jak dělané k pořádnému vyždímání. Budiž Nealovi ke cti, že tragickou událost ždímá tak akorát a neupadá do nadměrného unylého patosu. Přesto je to nakonec právě stopáž, která filmu trochu ubírá na celkové atraktivitě a dělá z něj kousek pro opravdové nadšence, jako jsem já. Myslím, že podrobné mapování několika sezón závod po závodu se motorkami nepolíbeným divákům postupně zají a začnou se trochu nudit. Já jsem si rád připomněl všechny závody za posledních pár let, ale vzhledem ke stopáži chyběl takový ten efekt "Sakra, to bylo dobrý. Škoda, že už to skončilo." Film zkrátka postupem času ztrácí dech. Každopádně doufám, že Neal už pracuje na dalším pokračování, protože sezóna 2016 byla jednou z nejatraktivnějších v celé historii. Snad k ní z protagonistů vytáhne upřímné komentáře a ne pouze další naučené PR řečičky jako tomu bylo ve dvojce.
