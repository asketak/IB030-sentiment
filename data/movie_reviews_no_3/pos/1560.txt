Studio Bones u mě tuhle sezónu zatím vede. Obě jeho nová anime mě zaujala a i Concrete revolution u mě zaznamenává známky zlepšení. Zkrátka s přibývajícími anime sériemi, které jsem viděl začínám stále více oceňovat originalitu a zatím každé dílo od Bones, s kterým jsem se setkal je svým způsobem velmi originální.  Jistě, některá mají třeba podobný námět, ale většinou se diametrálně liší zpracováním a tak se mi dost složitě srovnávají. Tato originalita se navíc projevuje jak u charakterů, příběhu a také u animace. Kromě této originality má mnoho děl tohoto studia ještě jeden společný aspekt. Jsou zpravidla velmi hravé a při jejich sledování má člověk takový poměrně příjemný pocit "očekávání nečekaného" a většinou se i slušně baví. Když si to shrnu, tak stále víc začínám věřit že autoři ze studia Bones mají anime opravdu hodně rádi a s každým svým kouskem si vysloveně hrají a neustále vymýšlí nejrůznější nové věci. A mě to baví. Opravdu mám rád, když můžu sledovat něco, co mě dokáže překvapit a nemusí to být jen velké dějové zvraty, ale třeba jen zajímavý dialog zakončený nečekanou vtipnou pointou, výraz v obličeji některého z charakterů, který jsem ještě nikde jinde neviděl a podobné malé detaily, které ve mě ale budí pocit, že vlastně nevím co bude dál, nebo jak se který charakter zachová.  Bungo Stray Dogs má zatím všechny tyto zmíněné atributy a baví mě se na něj dívat, protože kam se to bude ubírat malinko tuším, ale s jistotou nevím a čeho všeho jsou schopné hlavní postavy a hlavně Dazai, který je jako charakter poměrně hodně zvláštní, se mohu jen domýšlet. Velmi originální, docela vtipné, hravé a příjemné. 7,5/10
