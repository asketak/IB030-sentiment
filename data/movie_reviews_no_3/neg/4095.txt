Každý začátek je těžký.¬          Snímku se nedá upříti vypracovaný příběh se silným sociálním nábojem, který je určující, takže se toto dílko nebude nikdy zamlouvati či dokonce líbiti tomu druhu lidí, pro něž je boj o sociálně a právně spravedlivou společnost nemravností ano i zločinem proti bohu či stvořenému řádu světa. Při tom ale vlastně není, proč by se takoví měli vzrušovati, neboť zde onen "boj" jde cestou buržoasního práva a vlastně ukazuje cestu, jíž se dal anglický utopický socialista Robert Owen, který ve své továrně zavedl podobný způsob práce a řízení, jako továrník v tomto filmu. Říkám to pouze ve zkratce, neboť tady nemíním a ani nemohu psáti dějiny třídních bojů a jejich filosofických i pragmatických hledisek.¬                  Co bych vytknul jako chybu, je přemíra dlouhých textů vsouvaných na plátno němého filmu jako celé knižní stránky, ba i několik stránek za sebou. Ruší to dějovost, a je to — nefilmové... Také příběh sám je dosti prosťoučce, prvoplánově vykreslen. Celek budí dojem jakéhosi pokusu (ovšem ne tak docela neúspěšného), jímž asi také byl. Sociální eposy, jako Sirénu M. Majerové, má přinésti teprve budoucnost...¬                  Mé bodové hodnocení vyplývá hlavně z výtek zmíněných v předchozím odstavci. V žádném případě nemá co dělat s mými postoji souvisejícími s dějem. Umět si vážiti svého nepřítele, tomu je nejen třeba se pracně učit, o takovém postoji je nejdříve třeba vůbec vědět.¬                  Poznámka: Výborný nestranný komentář napsal uživatel Marthos.
