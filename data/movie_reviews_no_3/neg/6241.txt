Eli Roth si oblíbil Lorenzu Izzo. Tarantinův chráněnec pokračuje v prodírání se podřadnými žánry. Milovaný i nenáviděný úchyl znovu tlačí, co to dá, znovu gore snoubí s humorem. Nejprve se dlouze seznamujeme s ne úplně zajímavými postavami, posloucháme vyprázdněné dialogy, koukáme na vrtící se polonahé slečny. Noční Chile nezklame, ale ani nenadchne. Skupinka turistů si užívá hutnou party až do té doby, než ucítí první otřesy půdy. Béčkový Nezvratný osud v jihoamerickém balení nastupuje, můžeme začít tipovat, kdo skončí se zpřelámanými kostmi a vytékajícími vnitřnostmi. Nikde kolem žádní odvážní záchranáři ani hrdinové z lidu, jen jeden pochybný hasič a banda kriminálníků, jejichž věznice nápor otřesů rovněž nevydržela. A kluci holt dlouho nesouložili a dlouho si nehráli s ohněm. Pokud tu chtěl někdo proklepnout temné stránky lidské povahy (aneb v nouzi poznáš (ne)přítele), nadsázka ho vyvede z omylu. Aftershock do katastrofického žánru samozřejmě nepatří, uvidíme jen třesoucí se kameru a několik padajících rekvizit, spíš sledujeme uhozený survival. Jenže ten není ani vtipný ani zapamatovatelně a pořádně ujetý.
