Všechno špatně! Od finále každé filmové série bych očekával vygradování předchozího dění v něco vtahujícího, velkolepého a intenzivního, tak abych měl patřičný divácký pocit, že sledování (v případě Hunger Games spíš přetrpění) série mělo nějaký smysl, za který budu odměněn skvělým zážitkem. Tady však platí pravý opak - poslední díl se uzavřel do svého vlastního světa, ve kterém si nezáživně a zaprděně obtáčí okolo hloupé dějové linie nedávající smysl, za doprovodu ještě hloupějších dialogů. Že toto je charakteristickou vlastností celé série? To ano, ale tady toto negativum dosahuje nepříjemné intenzity. Rozseknutí závěrečného dílu na díly dva nikdy nevěští nic dobrého, a v případě Hunger Games to vypadá, jakoby se odsekla jen patnáctiminutová scéna, a byla natažena do naprosto nesnesitelných dvou a čtvrt hodin plné nevábné vaty. A co víc, ono se to bere naprosto ignorantsky vážně, až to budí nutkání z plna hrdla se tomu vysmát! Nebudu upírat režisérovi Francisi Lawrencovi snahu, ale tady se z ničeho opravdu nic kloudného uplácat nedá. Na Jennifer Lawrence se mi vždy příjemně kouká, její emočně labilní, ale odhodlaná hrdinka má v její osobě kvalitní podání, ale cítím, jakoby i onu samou role Katniss přestávala bavit. Umělá splácanina, účelově naklonovaná pro zvýšení kasovních příjmů tohoto, už i tak předlouhého, projektu.
