Musím povedať, že som čiastočne očakávala viac. Hneď vysvetlím prečo. V prvom rade ide o samotnú Godzillu, ktorá si seginica vyslúžila minimum priestoru na plátne oproti ostatným potvorkám a ľudským hercom. A takisto ide o jej vypracovanie, ktoré ma teda nenadchlo ani náhodou, hoc som sa stretla s názormi, že sa vraj podobá najviac originálu - mne sa bohužiaľ vizáž ala okrúhlučký, na prvý pohľad nemotorný šupinatý macko proste nepozdávala. Rešpekt ani strach - žiaden. Zato obidvaja MUTOvia si toho screen timeu užili viac než dosť - tieto ich časti som si preveľmi užila, vyrobení boli naozaj úžasne, a to som si myslela, že sa už žiadne originálne zvuky pre príšerky nedajú vymyslieť :) Ďalším defektom filmu boli hereckí predstavitelia. Vesměs to bola tlupa nudných, herecky neprebudených a plochých charakterov, ktorých osud vám bol ukradnutý, jediná šanca na akotaké sympatie v roli Kena Watanabeho bola pochovaná tým, že predstavoval utiahnutého, neustále vyjaveného puťkovedca. Preveľká škoda. Nesmiem opomenúť aj dosť veľkú mieru hlúpostí a nelogičností (napr. Gojira už milióny rokov žije v morských hlbinách, no nedá sa povedať, že by sa na to hocako adaptovala - a ten plameň, hoc atómový, jej je pod vodou na dve veci...).Takisto snaha tvorcov o neustále preseknutie nadchádzajúcej akcie a následne už len náhľad na aftermath ma naozaj rozčuľovala. Nakoniec nám zostal jedine final fight, ktorý bol spravený s pekne temnými, hoc často opakujúcimi sa scénami. Nemôžem si pomôcť, ale po všetkej tejto kritike som musím priznať palce držala skôr MUTOvi a jeho vyvolenej, než Gojire...
