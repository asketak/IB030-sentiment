Je to pozerateľné, krásne počúvateľné  a fanúšikov hladkajúce , ale pre ostatných skôr Out. Do nich neprenikne potrebný zážitok. Im to nedáva zmysel. Oni sú stratení. Problémom je, že na malom priestore chce film povedať a ukázať veľa. Vo výsledku je to však strnulé, rozpačité a ťažko vstrebateľné. Od začiatku je to typický Snyderov rukopis so všetkými štylizáciami a čačkami. On si ide svojou komiksovou cestou plnou tradičných komiksových momentov, akcie, vizuálnych atrakcií, spomalovačiek a málo prehľadných súbojov. Je to veľkolepé, pompézne a fanúšikovsky strhujúce. Široké masy skôr budú v nemom úžase, že v podstate ničomu nerozumejú a rozumieť už ani nebudú chcieť.  Hudba je vesmírne podmanivá a nádherná. Úžasný úvod, trefné prepojenia a strhujúce tri tretiny filmu, sú dôvodom na pozretie. Záver je slabý, nevýrazný a obyčajný. Vo filme nenájdeme nič z Nolanovej atmosféry a temnoty. Nie sú tu žiadne nolanovské prekvapivé scény a zvraty. Je to čistý Snyder s mnohými dobrými nápadmi, ktorých realizácia je asi ako čokoláda, ktorá sa vám ani za nič nerozpustí na jazyku, nech sa snažíte akokoľvek. Veľká škoda. Affleck a Irons výborní. Ostatní priemerní. Scéna z bombou dychberúca. Scenár deravý, plný nekvalitných záplat. Hovoriť o tom, že predĺžená DVD verzia z dier uberie, nie je v danom momente podstatné. Kino zážitok je taký, aký je – fanúšikov mazná a uspokojuje, široké masy nezasahuje.
