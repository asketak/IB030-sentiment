Lhostejně přijaté romantické retrodrama nám představuje zajímavý trojúhelník: bohémskou krásku Charlize Theron, jejího irského milence Stuarta Townsenda a španělskou ošetřovatelku Penélope Cruz. Drží se hesla, že je třeba si užívat života za každou cenu. Je to taková zvláštní láska ve třech, do které nemilosrdně zasáhne občanská válka ve Španělsku. A trojice se částečně rozděluje. Pak přijde válka mnohem krutější, druhá světová. Přehledně vyprávěná story má několik zajímavých okamžiků, ale vesměs se odvíjí v jasně vyšlapaných cestičkách. Potencionálně silné scény tvůrci nedokáží dostatečně prodat, postavy se dlouze dívají jedna druhé do očí, ale ta pravá chemie chybí, napínavá scéna je tak okatě aranžovaná, že napětí vyšumí. Prostě režisér John Duigan nedokázal zamaskovat kašírované kulisy a bohužel i nemastné emoce.
