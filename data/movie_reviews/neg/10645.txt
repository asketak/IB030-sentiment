Nedávnym filmom Mesto 44, ktoré sa mi až na pár výhrad veľmi páčilo mi Poliaci dokázali, že s vojnovým žánrom nemajú žiadny problém, preto sa aj Karbala stala mojim očakávaným filmom, ale tentoraz už tak spokojný nie som. Hlavným kladom je bezpochyby technické prevedenie, síce sa určite nejedná o tak veľkolepú a špičkovo natočenú záležitosť, ako tie najkvalitnejšie žánrovky a napríklad aj spomínané Mesto 44 bolo v tomto ohľade tiež na vyššej úrovni, ale aj tak mi to vyhovovalo a pri týchto moderných konfliktoch, v ktorých predsa len nedochádza až k takým veľkým bojovým operáciám ani viac nepotrebujem. Moderná roztrasená kamera je už v tomto žánri samozrejmosťou, ale pôsobí to realisticky a navyše som ani s prehľadnosťou nemal žiadny problém, takže bez problémov a aj lokácie mi pre potreby filmu prišli úplne ideálne.   Dejovo je to ale už horšie, hlavná zápletka o obrane komplexu pred mnohonásobnou presilou mi vyhovovala, aj keď niečo podobné sa v tomto žánri nielen v poslednej dobe objavuje viac, než by bolo vhodné, ale väčšinu času sa to nesie v dosť pomalom tempe, pričom sa dlho čaká, kým sa to rozbehne, no nanešťastie ani v tej druhej polovici sa to moc nezlepší, celý čas mi to prišlo len také priemerné a nevýrazné. A môže za to aj fakt, že situácia hlavných postáv mi tu vôbec neprišla taká beznádejná a náročná, ako od tejto zápletky vyžadujem, útoky protivníkov neboli také intenzívne, aby s nimi mohla mať krytá brániaca vojenská jednotka nejaký problém. Sklamali ma aj postavy, až na dvoch dôstojníkov, ktorí mali aspoň trochu charizmy ma tu vlastne nikto vôbec nezaujímal.  A ćo sa týka akcie, nie je jej málo, hlavne v druhej polovici je tých prestreliek pomerne dosť, ale až na technické prevedenie tu ani nemám moc čo chváliť, jednoducho väčšinou len stereotypné prestrelky bez nápadu alebo výraznejšieho momentu, pričom ani drsné to moc nebolo. A tak tu sa mi páčilo vlastne iba úvodné prepadnutie konvoja, neskôr to už bol len žánrový štandard. Takže Karbala žánru určite hanbu nerobí, ale ani nemám dôvod ju výraznejšie chváliť, jednoducho obstojný film na jedno pozretie. 60%
