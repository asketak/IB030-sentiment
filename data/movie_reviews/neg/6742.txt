Podivuhodná směska fórů vysoce sofistikovaných (sem řadím věci jako přítomnost dortu v mafiánském brlohu nebo průchod ateliérovou zdí v kancelářské scéně), mile přitroublých / neškodně pubertálních (drtivá většina) a prostě jenom nevkusných (leč dlužno přiznat, že dnes je laťka nevkusu nastavena podstatně níž (nebo výš?) než tenkrát). Místy se „nejde nesmát“, jak praví reklamní blurb, místy se člověk stydí před vlastními dětmi, že si to vůbec pustil. Přičemž poměr zábavnost/trapnost směrem ke konci spíš klesá. No ale dělám pokroky, ještě před čtvrt stoletím jsem nielsenovkami hluboce intelektuálsky pohrdal, kdežto dneska se u nich dokážu místy i upřímně bavit, i když „evropské“ parodie stojící na lásce k předloze a jemném ohýbání žánrových pravidel jsou mi stokrát bližší.
