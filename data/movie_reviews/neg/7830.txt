Nemôžem sa ubrániť pocitu, že som čakal o dosť viac. Predsa len natočiť v dnešnej dobe komédiu s Hitlerom a tobôž keď si ju natočia Nemci je slušná odvaha. Bohužiaľ, mám pocit, že z toho nápadu „Hitler v súčasnom Nemecku reflektujúci aktuálne problémy“ sa dalo vyťažiť omnoho viac. Čakal som sofistikovanejší prístup k látke, no na môj vkus sa film po väčšinu času drží dosť stranou, nechce byť priveľmi kontroverzný, ani ísť problémom priamo na koreň a povedať ich ako sa hovorí na plnú hubu. Názory, ktoré sa poväčšine času vyslovujú vo filme by tak dokázal povedať každý druhý okoloidúci a nebolo kvôli tomu ani potrebné vyťahovať z hrobu Hitlera. Pretože jemne kontroverzná je iba samotná postava a to, že sa jedná o TOHO Hitlera, ale nie jeho činy vo filme. Prvá polovica v štýle Borata, kde sa jazdí so „skutočným“ Hitlerom po Nemecku a reálni ľudia to reflektujú, tak nie je nijako objavná, zaujímavá alebo akokoľvek nápaditá a od akokoľvek originálnej satiry má dosť ďaleko. Viac ma bavila práve druhá polovica, ktorá sa ako čítam podľa tunajších komentárov už značne vzďaľuje od knihy a prináša do filmu vlastný vklad, kde sa zobrazuje sila médií cez ktoré sú názorovo ovplyvňované rôzne ovečky pred televíziou. Následne to vygraduje do skvelého, výhradne pre film vymysleného „meta“ záveru, v ktorom sa prelína kniha a film, respektíve kniha podľa ktorej sa natočil tento film bola vo filme Hitlerom napísaná a podľa nej sa následne točí vo filme jej adaptácia (vôbec to nie je zložité, práve naopak, iba to napísané vyznie komplikovane). Až tam začína byť celé posolstvo filmu značne znepokojujúce, akurát je škoda, že v tom čase už film končí. Až v záverečnej pol hodine sa začína reflektovať aj samotná knižná predloha, samotný Hitler a jeho manipulácie a vôbec mal som pocit akoby došlo k zmene režiséra, lebo zrazu je film režijne o niečo vyspelejší, o stoosemdesiat stupňov sa zmení nálada filmu, atmosféra a celkový prístup k tomu o čo chce vlastne film vypovedať. Ako komédia, tobôž satira, mi tak Er Ist Wieder Da prišla po väčšinu veľmi málo vtipná, značne jednoduchá a bez akéhokoľvek presahu, ktorý si tento námet už z princípu vyžaduje, v závere ako reflexia súčasnej doby a Hitlera v dnešnej spoločnosti sa tam odrazu ten presah vzal, no to už bol veľmi mrazivý úsmev a bohužiaľ aj blížiace sa záverečné titulky. CELKOVO: 3* (6/10)
