Dnes si povíme pohádku o tom, jak se jeden nenasytný rejža jménem Géla "Bublanina" pokusil ze své úspěšné režijní prvotiny vytřískat ještě víc a celé to drama poskládal ještě jednou, tentokrát barevně a s profláklejšími herci. Originál jsem bohužel zatím nestihl shlédnout a tak mě z traileru okamžitě zaujal vcelku jednoduchý, ale účelný a chytlavý nápad s ruskou ruletou, k tomu více než zajímavá skladba herců a nervy drásající atmosféra během té zvrhlé hry. První půlhodinka je poklidná, uspávající a extrémně nezáživná, a když o tom přemýšlím, tak i zbytek filmu je na tom velice podobně. Po nudném začátku sice tempo rapidně graduje díky drastické hře, kterou vede správně vyšinutý Michael Shannon, ale po chvíli je i samotná hra nudná a stereotypní, také díky naprosté absenci jakékoliv snahy vykreslit bídný stav a pocity všech zúčastněných, jejichž myšlenky se ubírají k jedinému cíli - přežít. Herecká esa v podobě Mickeyho Rourka a Raye Winstona nedostávají takřka žádnou možnost projevit své kvality, naopak milým překvapením je Sam Riley. Věřím, že originál může být brilantním dílem, ale remake se nepovedl. Hlavním důvodem tohoto nezdaru je nedostatečná snaha navodit tu ponurou, temnou atmosféru, kterou jsem tak naivně očekával po shlédnutí traileru. Vždyť to by měl být přeci hlavní cíl, donutit diváka, aby s propoceným tričkem a hnědě zabarvenými trenýrky soustředěně hleděl na obrazovku, kde vidí dlouhý záběr na žárovku, která se náhle rozsvítí a divák si okamžitě kontroluje zátylek, jestli také něco neschytal. Těchto pocitů jsem se nedočkal, jenom jsem se slzami v očích tupě zíral na marnotratné, zbytečné dílo s nevyužitým potenciálem. 50%
