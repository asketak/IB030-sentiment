Bohužel jsem nejdřív viděl eXistenZ, a až potom tento film, což mělo nevýhodu, že přede mnou vyvstaly nedostatky obou filmů najednou. Bavil jsem se dobře a kvůli specifické atmosféře i vizuálu bych se rozhodně zdráhal kterýkoliv z těchto dvou filmů označit jako hloupý. Spíš by se dalo říct, že jejich ideová podstata je několikanásobně méně objevná než Cronenbergův filmový styl a vychází z názorů zdaleka ne tak výstředních jako některé jiné prvky jejich scénářů. Zatímco poselství eXistenZ by se při značném zjednodušení dalo vystihnout slovy "pokud budete pořád jen pařit hry, tak z toho zmagoříte", Videodrome by šlo podobně shrnout "když budete furt čumět do bedny, tak z toho za chvíli zblbnete". To jsou jistě myšlenky, se kterými většina lidí bude souhlasit, na druhou bych od tvůrce Cronenbergova talentu čekal i trochu hlubší vhled do problematiky, která je navíc dost blízká jeho profesi a osobní zkušenosti. Zároveň je to i jeden z důvodů, proč eXistenZ ve srovnání s tematicky příbuzným Matrixem prakticky zapadla. Myšlenky v pozadí nejsou jedinou složkou, která se v obou filmech téměř opakuje, jistou podobnost vykazují např. i některé rekvizity. Přes všechny výhrady oba filmy určitě stojí za zhlédnutí, oproti eXistenZ, jež je že scenáristického hlediska spíš takovou hříčkou, je Videodrome tradičnější, dává více prostoru soukromé linii, jež byla v eXistenZ naopak hodně upozaděna.
