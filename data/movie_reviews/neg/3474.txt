Väčší film určený pre menšinové publikum posadnuté dostať riaditeľov nadnárodných korporácií na hranu. Na hranu, kde ich "vymáchajú" v ich vlastnej špine, prípadne im dajú ochutnať vlastnú medicínu. Tak ako to robia hlavné postavy The East - ekologickí aktivisti žijúci na odľahlom squate v okolí Pittsburghu, podnikajúci odtiaľ výpravy do domov, či na párty korporátnych bossov, ktorým chcú znepríjemniť život natoľko, nakoľko ako oni znepríjemňujú životy všetkým ostatným pri honbe za ziskom. Do skupiny je nasadená Sarah, agentka pracujúca práve pre jednu z takýchto korporácií. Časom, keď sa v skupine adaptuje však začína meniť svoj pohľad na vec a namiesto toho, aby na The East donášala, stojí na rázcestí a sama seba sa pýta, čo bude pre všetkých najlepšie. Mlčať a odvrátiť zrak alebo sa ozvať a čeliť následkom dúfajúc, že sa čosi zmení k lepšiemu? To zistí, ale divákovi na konci zostanú tieto otázky z časti nezodpovedané. The East bolo pre mňa sklamaním. Nie veľkým, ale sklamaním. Anarchistické skupiny sú sranda, robia obdivuhodné veci a určite sa v nich pohybuje množstvo zaujímavých ľudí s ešte zaujímavejšími príbehmi, ale The East touto skupinou rozhodne nie je. Po filme na ňu rýchlo zabudnete a pravdepodobne sa k nej nebudete chcieť vrátiť. Ale to nechám samozrejme na vás.
