Nějak se nemohu ubránit myšlence, že by byl film o moc lepší, kdyby byl o něco méně ukecaný. Ta přemíra, většinou utrápených, dialogů mi poněkud kazila dojem z jinak celkem atmosférické pocitovky. S Justinem Longem nemám žádný problém, ale byla to právě jeho postava, která mi svými přechytralými průpovídkami postupně lezla čím dál víc na nervy. Naopak při mlčenlivé scéně v pařížském pokoji, když se odhodlává k požádání o ruku a je od Kimberly nevědomky odbyt, je v jeho pohledu tolik zraněné nejistoty, že mi byl najednou o moc bližší. A tak to bylo vlastně se vším. Občas jsem se pousmála při vtipné poznámce, jindy jsem si u nějaké hezké scény pomyslela, že na tom něco je, ale že bych byla z celého snímku nějak u vytržení, na to bych potřebovala nějaký zajímavější příběh a to nevytrhnou ani ty, dnes už v romantickém žánru nikterak originální, paralelní reality.
