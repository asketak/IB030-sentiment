Exotické země mě nelákají, protože jsem trošku líný, je to daleko, je tam horko a vlastně to tam vůbec nevypadá tak skvěle, jako na prospektech. A taky se odtamtud vozí nemoci a s těmi jsem měl možnost seznámit se v reklamním filmíku jediné nemocnice na území Spojeného království Velké Británie a Severního Irska, která se specializuje na léčbu tropických chorob. Zaujalo mne na něm hlavně nekonečné nadšení lékařů z každého objeveného afrického červa. Horší to bylo s viditelnými příznaky nemocí, které nejsou příjemným pokoukáním pro slabší žaludky a chrnící larva tasemnice v mozku pro mne byla dostatečným důvodem k tomu, abych exotiku dál vstřebával z bezpečí svého domova.
