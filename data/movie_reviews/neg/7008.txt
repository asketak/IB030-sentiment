Ačkoliv je mi tento dokument velmi sympatický (točil ho fotograf a je o fotografovi), nemůžu ho hodnotit jinak, než průměrným hodnocením. Hlavní podíl na tom má obsahová neujasněnost, neboli to, že režisér nevěděl, co chce říct, nebo to věděl, ale nedokázal to do výsledného sestřihu protlačit. O Palestinsko/Izraelském konfliktu se tu nedozvíme prakticky nic. Sledujeme tu různé lidi, kteří mluví o různých věcech, vidíme budování bariér, které mají oba státy oddělit, ale povaha konfliktu, nebo nedej bože nějaký konzistentní pohled tu zobrazen není. Bojím se, že pokud do kina nevyrazíte s alespoň s nějakou základní znalostí toho, jaké mají tyto země mezi sebou vztahy, budete úplně mimo, protože nikdo vám neposkytne žádný záchytný bod. Dobrá, historickou osvětu vyloučíme, má tedy smysl tento dokument vidět pokud jste fanoušci fotografie? Jak se to vezme. Gilad Baram s odstupem sleduje Koudelku při práci, což je asi tak nejlepší popis toho, na co se budete koukat. A co takový fotograf dělá? Hledí do krajiny, zkoumá kompozici, zkouší fotografovat různé úhly vybrané scény a tak podobně. Tedy věci, které jsou zábavné pro něj, ale kolemstojící umírají nudou. Baram se bohužel Koudelky na nic neptá, ať už na styl jeho práce, tvůrčí proces, zkušenosti (je to konec konců špičkový reportážní fotograf), nic z toho. Jestli tento dokument skutečně stojí za to kvůli něčemu vidět, tak jsou to krásné Koudelkovy fotografie, které tu mají opravdu hodně prostoru.
