Vévodkyně stojí někde v půli mezi seriózním historickým dramatem o fungování aristokratických rodin v 18. století a mezi zfilmovanou dobovou bulvární historkou o záletnictví v nejvyšších kruzích. I kdyby se filmař nakrásně chtěl maximálně držet reality a přesnosti v zobrazení společenských vztahů příslušné éry, narazí na zásadní problém. Taková realita a myšlení jsou totiž dnešnímu divákovi bytostně vzdálené, a proto je nepřijme. Máme zkrátka tendenci posuzovat svět minulosti dnešníma očima. Tvůrci stojí v manželském sporu na straně Vévodkyně ztvárněné půvabnou Keirou Knightleyovou, i když dobová morálka stála jednoznačně na straně jejího manžela, který se choval podle dobových zvyklostí. Manželství se zakládala z ekonomických, provozních a reprodukčních důvodů. Plést do toho city byla čistá pošetilost. Na sexuální povyražení a citové vazby sloužili jiní. Na tom, že manželství představovalo mnohem spíš než pohodovou záležitost firmu se sešněrovanými pravidly a nevlídnou atmosférou, měla podstatný podíl i absolutní absence sexuální výchovy a požadavek panenství. Při zachování určité diskrétnosti měly nicméně majetné vrstvy dostatek možností k rozptýlení, byť genderově byli coby živitelé zvýhodněni muži. Kdyby měli lidé oné doby možnost spatřit naši současnost, zhrozili by se, jak lehkovážně přistupujeme k instituci manželství, na které stála tehdejší společnost. Vévodkyně je kostýmní velkofilm, kde je na co koukat a co obdivovat, počínaje velmi solidní výpravou a hereckými výkony předních evropských herců konče. Z komentářů je cítit, že někteří by ocenili spíš styl Jane Austenové a víc romantického ducha, ale taková prostě byla doba. Já měl spíš problém se scénářem, na kterém se ještě dalo víc zapracovat a rozvinout charaktery. Celkový dojem: 65 %.
