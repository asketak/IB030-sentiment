Pokračování historicky upraveného filmu. Intriky, mocenské hrátky a manipulace nabírají na obrátkách. Válčení se rozbíhá až do rozhodující bitvy. Zrada střídá zradu. A spravedlivý národ Ostrogótů, zřejmě za lítosti všech, musí opustit území Apeninského poloostrova. Jak dokáže být zkreslující pohled na historii germánské rasy očima Němců! Na určitou obranu lze úspěšně tvrdit, že nekřesťanské a nekatolické národy bývali tolerantnější než pokrytečtí katolíci, kteří rádi ve jménu boha vše ničili a rabovali. Ovšem největší touhou Ostrogótů byla snaha o romanizaci vlastního národa. Postavy příběhu umírají v bitvách, rukou vlastní i mstitelů. Bojuje se o moc, o ambice, o lásku. Největším a nejambicióznějším mužem zůstal římský prefekt Cethegus (zajímavý Laurence Harvey), mistr zákulisních hrátek, našeptávač a manipulátor s vlastní cestou. Neméně zdatnou intrikánkou zůstala byzantská císařovna Theodora (šarmantní Sylva Koscina), hravá manipulátorka s těžkým protivníkem. Byzantský císař Justinian (solidní Orson Welles) zůstal tou nejpragmatičtější osobou s realistickým pohledem na věc. Vítězná sestra Mathawsintha (zajímavá Harriet Andersson), z ostrogótského královského rodu, je sžírána především vlastní žárlivostí a odmítanou láskou. Mladý a nadšený Totila (Robert Hoffmann), druhý ostrogótský král, je hnán vpřed především opětovanou láskou Julie (půvabná Ingrid Boulting), dcery Cetheguse, která prohlédla. Zdatným zákulisním hráčem byl také byzantský vojevůdce Narses (zajímavý Michael Dunn) a dává přednost jistotě. Je zde také starý a moudrý ostrogótský šlechtic Hildebrand (Friedrich von Ledebur), první ostrogótský král a spravedlivý hrdina Witichis (Florin Piersic), třetí ostrogótský král a neúnavný válečník Teja (Emanoil Petrut), obětavý ostrogótský šlechtic Aligern (Mircea Anghelescu), všehoschopná a věrná služka Mathawsinthy Aspa (Adela Marculescu), Cethegusův spojenec a korsický šlechtic Furius (Ion Dichiseanu), či Witichisova oddaná a věrná manželka Rauthgundis (Ewa Strömberg). Když přivřeme oči nad pohledem filmařů na historii, tak nám zůstává napínavé a svižné drama, kde neschází akce, boje, hrdinství, hrdost, ctižádost, láska a romantika. Což je dostačující základ pro příjemnou zábavu.
