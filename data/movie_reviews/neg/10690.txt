Konečně zhlédnuto. Kino v žádném případě neproběhlo, a tak přišla vhod domácí projekce. Na úvod bych chtěla říci, že můj skepticismus bohužel nakonec padl na úrodnou půdu, tudíž ode mě rozhodně neočekávejte pochvalné ódy na tento opulentní vývar, který se pouze a jen veze na slavné značce. Nuže....může mi někdo vysvětlit, proč je každé děcko vysazeno na písečné planetě? Tento druh exilu je v kurzu už přes 30 let a ano, evidentně stále, pro mě nepochopitelně, funguje. A proč znovu řešíme hvězdu smrti, jež se tentokráte elegantně představuje, jako dělo v planetě. V planetě? Ale no táák. Zřejmě tu někomu došly nápady. Tik tak. Abrams se snaží vše rychle odvyprávět, jenže na delší představovačky není času nazbyt. Nejsou proto uvěřitelná pouta, která mezi všemi vzniknou a působí spíše hodně vynuceně. Stará parta se jen míhá po plátně, jakoby v podobě kulis pro nové hrdiny a dává proto vzniknout pocitu nezadostiučinění. Ponejvíce proto zamrzí SPOILER! smrt Hana, která je veškerými postavami (tuplem Leiou a Chewiem) akceptována s naprostým přehledem, a to ve stylu "jede se dál, hlavně se nezdržovat". Což je pro tak charismatickou a důležitou postavu naprosto nedůstojné a neodpustitelné. Největším kladem je samotná hrdinka, jež mne zajímá mnohem více, než co je s Lukem. Asi špatně ne? Pro mě je Rey naprostou špicou celého vesmírného nesouladu. Dále humor i efekty jsou perfektní. Zkrátka čistá geekovina. Co se týká Kylo Rena....Ben???....proč, když ke starému Benovi měl nejblíže Luke a v knihách bylo tím pádem naprosto logické, že tak pojmenoval i svého syna. Zde bude mít zřejmě dceru. SPOILER! Ono Kylovo rubání se do zranění a následná prohra s Rey v lese, tomu se snad ani nedalo nepousmát. Dostat na prdel od začátečnice v umění Jediů a ještě takovým chabým stylem (pořád čekám na hustokruté souboje - zlaté gamesky, viz. The Old Republic), když umím zastavit střelu, či někoho nechat omdlít, je už na pováženou. Jeho charakter je pro mě naprosto čitelný a je jasné, jakým směrem se bude ubírat jeho osud. Karma je holt karma, bitch, ať už žijeme v kdovíjaké díře, či jakémkoli koutě galaxie. Mrzí mě i stagnace Leii, jelikož její potenciál je obrovský a ona stále vězí někde v norách odboje. Na straně prvního řádu mne neoslovil nikdo. Phasma je k smíchu, Snoke (už dle jména) silně nezajímavý a nezáživný a vlezdoprdelce Huxovi spíše brzy rupne cévka v hlavě, než aby se dožil nějakého uznání. Hm, pěkně jsem to semlela. A to mi věřte, že jsem stále a budu, dokud dýchám, největší fanynka Star Wars. Každý díl SW toho stihl odvyprávět mnohem více i originálněji, než Síla se probouzí. Promarněné ideje.
