Další z řady Zelenkových „podivných“ filmů. Pro někoho krásně matoucích, pro někoho hloupě překombinovaných. Pro mě je Zelenka rozhodně zajímavý režisér, jehož ne každé dílo se mi líbí, ale když se mu povede něco jako byl  Rok ďábla, obdivuji jeho smysl pro mystifikaci a originální filmařinu. Ztraceni v Mnichově je na mém pomyslném žebříčku oblíbenosti Zelenkových filmů, které jsem viděl, někde uprostřed. Rozhodně mě zaujal, z velké části už jen proto, že jsem vůbec nevěděl, co mám čekat, a bavil mě až do konce, žádný „film roku“ to ale pro mě není.  Líbily se mi narážky na českou povahu i evropské dotace, vlastně i nabourávání všemi uznávaných „historických pravd“ a fakt, že s natáčením takového filmu o filmu si tvůrci museli dát dost práce. Na druhou stranu občas mě právě ten film o filmu nebavil, příběh občas nedával moc smysl (na místech, kde by zrovna měl) a podobně. Celkový dojem tedy není nijak převratný, i tak jsou ale Ztraceni v Mnichově velmi dobrá, taková alternativní, komedie a zároveň jeden z nejzajímavějších českých filmových počinů roku.
