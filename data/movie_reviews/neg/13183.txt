Nejčastější mustr pro horor v klasickém období 30. a 40. let je jednoduchý: uzavřená společnost v temném viktoriánském domě, kterou ohrožuje neznámý vrah. Film samotný není špatný, i když s Poem má společnou maximálně kočku, co se v nepravou chvíli objeví na nepravém místě. Skupina dědiců po staré paní je celkem standardní, žádné překvapení proti klasickému vzorci se nekoná, "navíc" je snad jen účast skutečné star v jedné z hlavních rolí (Basil Rathbone) a chybí už leda tak černošský sluha, co by byl zbabělej a "dělal humor". Ten chybí, a tak mnou tolik nenáviděnou komediální stránku zastává pouze Mr. Penny (v podání Hugha Herberta, to byl snad v té době populární komik), co se - podobně jako titulní černá kočka - v nepravou chvíli zjeví na nepravém místě a třeba přeruší zajíkavé vyznávání lásky jednoho z kladných hrdinů. Naštěstí docela vtipně, tak se ten humor dá přežít. Jinak nechybí nic, co člověk od podobného filmu očekává: tajemný dům, bouřku za oknem, tajné chodby, krásku v nesnázích, mlhu, šablonovité figurky, "překvapení" na závěr, kdo z ansámblu je vrahem... standardní klasika, která nemůže urazit. Ovšem výtku bych jednu, ale zato velikou: dát Belovi Lugosimu coby divnému zahradníkovi TAK MOC malý prostor, to je prostě chyba. Obrovská chyba.
