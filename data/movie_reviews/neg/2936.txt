 Komentář obsahuje částečný spoiler...   Když jsem zkouknul tohle dílo, tak jsem nabyl dojmu, že by se měl trochu upravit systém hodnocení přístupnosti filmů. Některé jsou od dvanácti let, jiné zase od patnácti. Teď mám pocit že by měla přibýt ještě jedna kategorie: Přístupnost pouze DO DVANÁCTI LET. Přesně takto by měla být ohodnocna Bitevní loď...    Je to další film inspirovaný nějakou hračkou z produkce filmy Hasbro, kde nelze očekávat buhvíjakou filmařskou kvalitu. Nicméně jiné "Hasbro" filmy mají přecejen aspoň nějaký příběh a zápletku co nepůsobí dojmem, že ji scénárista začal vymýšlet deset minut před deadlinem odevzdání. Bohužel, Bitevní loď tohle všechno postrádá. A tak na matičku Zemi jednoho krásného dne dopadne několik šutrů, z nichž se vyklubou vesmírnébojové lodě. Lodě se schopností během pár vteřin vytvořit neproniknutelné 90 kilometrů vysoké silové pole, takže lidské armády jsou bezbranné. Ještě štěstí, že mimozemské lodě nejsou schopné vytvořit ještě nějaké menší, které by je ochránilo před třemi vojenskými torpédoborci, které uvízly v tom velkém poli. Díky tomu na ně mohou naši velcí hrdinové střílet. Mimozemšťané také disponují celkem dobrou výzbrojí pro boj zblízka. Brnění, které neprostřelí ani dávka ze samopalu. Ještě štěstí, že jsou dost ohleduplní, a hlavní hrdiny po vyhraném souboji zblízka nedorazí a nechají je odplazit se. Bezejmenné postavy ale samozřejmě bez problémů likvidují po stovkách...  A tak se pozemská a mimozemská (díky bohu, že ty mimozemské lodě sice byly schopné cestovat přes půl galaxie ale teď najednou nejsou schopné vznést se do vzduchu na více než deset vteřin) loď vzájemně zaměřují, střílí po sobě, znovu zaměřují, znovu střílí... žádná překvapení, žádné dějové zvraty, žádné smysluplné dialogy, žádná logika. No ještě aby jo, když to celé vychází z dětské hry Battleship, v Česku známé hlavně pod názvem Lodě. Hasbro ji prodává v krabicové verzi za spousty dolarů, nicméně se dá podomácku vyrobit během jedné minuty. Stačí čtverečkovaný papír. Také jsem to v dětství hrával. Ale zpět k filmu. Jaký asi může vzniknout příběh, když se celá hra, jenž je předlohou, skládá jen z prostého "Cé pět?" "Voda." "Dé šest?" "Zásah a potopeno". A podobně "složitý" je i film. Tedy nic, co by stálo za ztrátu dvou hodin života.
