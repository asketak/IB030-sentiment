Rozdíl oproti minulému dílu je takový, že tentokrát měli tvůrci volnou ruku a mohli si vymyslet jakýkoliv příběh, který nijak nemusí být vázaný na Sněhurku a s ní spojené, dobře známé příběhy. Sanders v minulém dílu vytvořil poměrně zajímavý svět a bylo pouze na Troyanovi, jak se toho nyní zhostí. Problém filmu je ten, že to není ani prequel a ani sequel Sněhurky a lovce. Je to něco mezi tím. Upřímně se mi líbila první půl hodinka s Ravenou, Freyou a lovci. Dokud se hlavní pár nerozdělí, vše klape jako hodiny. Poté se příběh posune o sedm let v čase a z prequelu se zničehonic stane sequel. Nuceně se tak objevují staré postavy (William) a jiné jsou zase úmyslně vynechány (Sněhurka), ačkoliv každý čeká na jejich zjevení. I když je Freya jako záporačka skvělá, tvůrcům to nestačilo a museli přivést zpět k životu Ravenu, což působí dost otravným způsobem. Navíc to ve filmu není jediná postava, která si projde svojí „smrtí“. Lovec: Zimní válka není špatným filmem, ale ani žádným oslnivým. Troyan nám představuje tuctový příběh, který jsme viděli už všude nejméně stokrát. Jediné, co oceňuji, jsou upřímné a vhodné vtipy. Podruhé Zimní válku už ale vidět nemusím.
