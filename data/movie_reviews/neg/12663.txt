Častým argumentem kritických reflexí snímku Pulgasari je ideologické pozadí a úroveň trikových efektů. Severokorejské fantasy je vnímáno v kontextu technologicky vyspělejší západní kinematografie a interpretováno jako protikapitalistická propaganda Kim Ir-senova režimu.  Nelze opominout intertextuální povahu díla, které explicitně odkazuje na podobné žánrové počiny (mj. Godzilla, King Kong), ani dominantní dějovou linii o vykořisťovaném lidu a  jeho kolektivním hněvu zhmotněném do monstra, které se stává personifikaci nenasytného kapitalismu. Pokud se však oprostíme od těchto přístupů, nepřestává Pulgasari v kontextu současné kinematografie, které lze též svým způsobem vnímat jako kinematografii atrakcí, fascinovat svou sebereflexivitou. Jistě nelze zcela proniknout do zázemí severokorejské produkce a odhalit příčinu použití zastaralých postupů ve vysokorozpočtové produkci. Právě archaičnost triků, jež se stala cíleně základním výrazovým prostředkem například v Souboji titánů z roku 1981, však považuji za hlavní zdroj působivosti filmu, který čerpá ze západních mainstreamových vzorů a zároveň se od nich odvrací nedopovězeností příběhu, významovými mezerami a iracionální mytologickou symbolikou. Monstrum zde funguje jako zhmotnění lidského kolektivního strachu stejně jako projev nadlidské moci, nehmatatelného principu, jemuž jsou přisouzeny lidské vlastnosti (motiv polidštěné zrůdy známe z mnoha příběhů) a který může představovat jak ničivou všemocnou sílu stravující sebe sama, tak představovat zásah shůry, směřující k nápravě fungování společnosti. Pulgasari představuje syntézu odkazů na iracionální svět zprostředkovaný žánrovými kódy monster movies.
