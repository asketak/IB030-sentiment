Na jednu stranu jsem "comicsový fanboy", na druhou stranu hodně souhlasním s názorem např. Marigold. První polovina příliš mnoho nikam nevedoucího povídání a prázdných podivných monologů a dialogů. Střídání typu a obsahu scén hraničící s dadaismem. Nejasný a nepřirozený vývoj motivace hrdinů k čemukoli (odhodlání, nenávisti, zlosti, přátelství). Jako film je to, bohužel, hrozná slátanina a video "Sad Affleck" to tak nějak korunuje. Ale paradoxně Ben a jeho Batman je to nejlepší na celém filmu. Ten nový hluboce temný rozměr, který Temnému rytíři dal, jsem snad ani nečekal. Ale o to víc asi může být Ben smutnější, protože být to sólovka (a v rukou někoho jiného než Snydera), tak by to dost dobře mohla být hodně grim záležitost a filmová paráda. Takhle - ne. A nový Alfred je taky fajn. Muž z oceli, oproti tomu, opět moc neboduje. Nevím, jestli je to tou postavou supermana, nebo materiálem, nebo souhrou náhod, ale nepřijde mi, že je možné natočit Supermana tak, že bych si ho oblíbil a byl z filmu dlouhodoběji nadšený. Tady budeme pokračovat přes Amy Adams, kterou mám rád v rom-comech, ale tady je jako Lois na facku, a Lex Lutor je nějaký pokus o to, aby i červenoslipáč měl svého vlastního Jokera. A finální bitva? Chvílemi jsem nevěděl, jestli se nekoukám na "Gožiru" a nebo na díl Strážců vesmíru. Lokální bitky jsou skvělé, zejména když Batman čistí ty únosce, ale ta finální záležitost je over the top. B vs S má bohužel několik momentů, kdy předvádí, jaký potenciál má, a jak to mohl být skvělý film, kdyby nebyl zrežírovaný a sestříhaný. Třeba si někdo jen řekl, že natočili tak odvážný, temný a řízný superhero film, že na něj není ještě lidstvo připraveno. A tak ho přestříhali tak, že vlastně paroduje sám sebe. 300 a Watchmen byly jediné filmy, které Snyderovi vyšly a mám čím dál větší pocit, že na tom nemá až takovou zásluhu. Mohl by Dawn of Justice prosím natočit někdo jiný, znovu? :-)
