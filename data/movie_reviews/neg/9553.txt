Mám rád jednoduché a silné příběhy. Genisys je naopak komplikovaný akční snímek, plný milionkrát viděného klišé. Autoři už neví, jaký smysluplný příběh vytvořit, a tak se uchylují k překombinovanosti. Taková příběhová spletenost spolu s ohranými akčními scénami ovšem zabíjí jakékoliv napětí a ničí emocionální dopad. Zejména to, že je tu opět téměř nezničitelný klon T-1000, jehož přítomnost dělá každou scénu předvídatelnou. Scénárista nebyl schopný ani přijít s něčím překvapivým. Co je překvapení pro postavy, to divák věděl už po prvním filmu. Pamatujete si, jak to byl silný moment, když jsme se na konci T1 dozvěděli, že Kyle je otcem Johna? Dodnes to považuji za brilantní dramatický tah, který mě svou tragičností ještě víc zdrtil. Sarah přijde o lásku a otce svého nenarozeného syna. Nebo když Kyle vypráví o apokalyptickém, jadernými bombami zničeném světě, je to děsivé. A mohl bych vzpomínat na další a další geniální scény z T1 či T2. Genisys nenabízí ani jednu jedinou podobnou.  První dva Terminátoři byly silné filmy v tom, že to byly příběhy o lásce, v prvním o lásce mezi milenci, v druhém mezi matkou / nahrádním otcem a synem. Jaké emoce ve vás vyvolal Genisys?
