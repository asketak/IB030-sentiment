Jsem si během sledování akčních sekvencí říkal, kolik by asi Američané ušetřili munice, kdyby do každého Japonce vystřílel Cage a spol. o pět nábojů méně..? Nicolas prožívá morální dilema, rozhoduje se mezi vojenským rozkazem a loajalitou k příteli, indiánské zelené mozky vysílají nerozluštitelné kódy a John Woo si odmakává další šichtu, do které ale tentokrát vkládá hlavně řemeslnou jistotu. Bohužel ale docela neosobní. Vypráví o kódovacím jazyku, který může výrazně ovlivnit válku v Tichomoří. Samozřejmě se odkloníme od naplnění vojenské přísahy (jsme přece v Hollywoodu) k tomu správnému, než se k tomu dopracujeme, nabídnou nám tvůrci několik solidních momentů i bezduché sekvence, u kterých se lehce ukazuje, že Woo je tu na akci a nikoliv na realitu (a tahle kapitola druhé světové války reálná je). Chybí myšlenka, chybí opravdové emoce, přebývají patetické scény. Herecký arzenál ucházející, ale na zadek jsem z něj nesedl. Bohužel Woo je holt mužem, který ve svých filmech musel přistoupit na několik kompromisů (dle mého na to nejvíc doplatila druhá Mission: Impossible), takže výsledné podoby mnohdy postrádaly jistou osobitost, atmosféru i jakousi naléhavost. A vlastně i supernásilnou akci. I možná proto, v jaké pozici se ocitl, dnes točí doma v Asii a vymazlených akčních kousků á la Tváří v tvář se už zřejmě nikdy nedočkáme.
