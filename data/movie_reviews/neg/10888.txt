Nad filmem si kladu otázku, zda je možné dané téma vůbec reflektovat z pohledu zjevně duševně vyšinutého hrdiny, o kterém se nic nedovíme a který se chová iracionálně (svým jednáním sabotuje přípravu útěku vězňů z tábora) - alespoň na mě postava Saula tak působila. Režisérův záměr to spíš nebyl. Film tak říká "banální" pravdu, kterou známe daleko lépe a komplexněji ze vzpomínek přeživších (např. Primo Levi: Potopení a zachránění) nebo z filmových dokumentů, totiž že život ve vyhlazovacím táboře byl peklo na zemi. Je to režisérská exhibice, jakkoli uhrančivá (film mi "utekl" docela rychle) a stoprocentně na něj sedí slova Tomáše Weinreba (spolurežiséra filmu "Já, Olga Hepnarová"), že chtěli dát publiku "pořádně tvrdej art". Film je dle mého názoru dost nepochopitelně přeceněn stejně jako jiný maďarský "artový" film z nedávné doby - Bílý Bůh. V tomto ohledu si daleko více cením filmů z doby, kdy termín "artový film" neexistoval (60. léta), ale skutečných artových filmů vznikalo daleko více než dnes. Vím, že lze těžko srovnávat filmy s odlišným tvůrčím záměrem a dobou vzniku, ale dané téma je daleko lépe vyjádřené např. v Pasažérce A. Munka (byť jde o torzo) nebo v pozdějším Polaňského Pianistovi, dál je možné zmínit Brynychův Transport z ráje nebo vynikající Chladné dny Andráse Kovácse. Možná je to tím, že tito režiséři takovými filmy reflektují dobu svého dětství nebo mládí (nejstarší Munk je ročník 1921, nejmladší Polaňski ročník 1933), kdežto současní (mladí) "artoví" režiséři uvažují jinak, dle mého názoru nemají k tématu žádný "osobní" vztah a výběr obecně žádaného tématu je pro ně jeden z hlavních předpokladů, jak uspět.
