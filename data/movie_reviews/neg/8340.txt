Už pred mnohými rokmi, keď sa filmov, v ktorých ľudstvo čelí katastrofe globálnych rozmerov točilo viac než dosť ma napadlo, že by bolo zaujímavé, keby sa podobný film nevenoval len snahe odvrátiť takúto katastrofu, ale že by na pozadí skázy riešil nejakú inú zápletku, čo sa mi v poslednej dobe aj párkrát splnilo, ale dosť som sa tešil aj na Before the fall, no sklamal ma. Samotná apokalyptická zápletka pôsobí celkom dobrým a uveriteľným dojmom, skáza je nevyhnutná a postavy už vedia, že nemajú žiadnu šancu, ale problémom je práve tá druhá, thrillerová línia, ktorá navyše zabrala väčšinu času. V inom prevedení a samostatne by nemusela byť najhoršia, záporák si vie získať rešpekt a tá jeho nemilosrdnosť ma dokázala zaujať, pričom sa tu nájde aj pár samo o sebe celkom zaujímavých sekvencií, kedy sa hlavný hrdina snaží chrániť svojich blízkych. Ale v kombinácii s neodvratnou katastrofou takáto línia podľa mňa absolútne nefunguje, motivácia záporáka nedáva moc zmysel a celkovo si ma to kvôli tomu nedokázalo plnohodnotne získať. A určite za to môžu aj postavy, ktoré sú nielen tvorené samými pomerne nesympatickými a nevýraznými hercami, ale ani tie vzťahy som im moc neveril, takže mi vlastne bolo úplne jedno, ako ktorá postava dopadne a o koľkých blízkych vlastne hlavný hrdina príde, čo je v tomto žánri poriadny problém. Po akčnej stránke tiež nie je moc o čo stáť, tvorí ju vlastne len pár zanedbateľných maličkostí a tých pár scén s meteoritom síce poteší, ale tiež sa nič nezabudnuteľné nekoná. A sklamaním je aj réžia, vizuál pôsobí dosť lacno a ani atmosférou ma to nestrhlo. Takže celkovo sa síce nejedná o zlý film, dalo sa na to pozerať, takýto dej má niečo do seba a pár prvkov mi vyhovovalo, ale aj tak som od Before the fall čakal podstatne viac. Napríklad nedávny podobný These final hours bol podstatne lepší. 54%
