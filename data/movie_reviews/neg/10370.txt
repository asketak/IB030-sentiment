Docela zklamání. Sice se mi líbí neotřelé způsoby výstavby filmového díla i snahy o nový pohled na určité historické události. Nicméně oba tyto aspekty musí být patřičně dotaženy do nějaké komplexnější podoby a podle mého mínění k tomuto aktu při natáčení tohoto filmu zcela nedošlo. Přitom komediální začátek byl velice slibný a vůbec by nevadilo, kdyby celková výsledná podoba snímku vypadala takto. Jsem přesvědčen, že veškeré prostředky mnichovské reflexe k současnosti, které byly vesměs zobrazovány v onom "filmu o filmu", mohly být naprosto v pohodě začleněny k počáteční komediální části. Sice patrně chápu, jaké byly záměry tvůrců, když se rozhodli k předkládané struktuře díla, ale bylo to naprosto zbytečné. Nový "revoluční" pohled na Mnichovskou dohodu je vyložen v jedné scéně, která předkládá diskuzi hlavních postav o Tesařově výkladu. Tato scéna však působí, jako kdyby do filmu byla násilně vložena crossover pasáž mixující pokec v Historii.cs a vášnivou debatu mezi Robertem Langdonem a Teabingem z Da Vinciho kódu. Také působí jako stéla, kterou si divák musí nutně přečíst a vnímám jí prakticky jako jedinou věc, kvůli které byl tento film natočen. Pokud vás tedy sledovaná problematika zajímá, spíše než Ztracené v Mnichově bych volil vhodnou literaturu nebo ve své podstatě i rozhovor se Zelenkou na DVTV, kde shrnul zásadní myšlenky tohoto filmu.
