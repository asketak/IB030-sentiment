NEFUNKČNÍ - jak jinak nazvat romantickou komedii, ze které cítíte asi tolik vzájemné přitažlivosti jako dvě leklé ryby ve vypuštěném rybníce. Marně jsem hledala třeba jen maličkou jiskřičku, která by se chystala přeskočit mezi hlavními aktéry té trapné taškařice. Prakticky nebylo ani jak ji zažehnout: Elektřinu patrně už dávno odpojili a sirky spolu se zapalovačem zabavili, neboť nedůvěryhodným individuím do ruky nepatří ... a to ani když jsou od filmu. A nezávazný "kamarádský" sex ? Proboha ! Pochopitelně jsem neočekávala jakékoli láskyplné výlevy, jenomže ... alespoň drobný náznak erotična by neškodil. Rozhodně by se ty scénky neměly odehrávat asi tak, jako když se ptáte: ----- Chleba nebo rohlík ? ... Jak silný krajíc ? ... S máslem - a se šunkou ? ... Že je prošlá ? Ty toho naděláš ! ... No, pak je tady ještě žervé - nebo marmeláda. ----- Uznejte sami - copak s takovým materiálem se dá pracovat ?
