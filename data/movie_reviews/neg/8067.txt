Nejsem nelida, děti mám rád. Ale ty opravdové. Filmové děti nesnáším. Je zajímavé, že jsem je nesnášel už od mala, tedy i v době, kdy jsem byl sám ještě dítě. Pamatuju si třeba, že úplně nejvíc jsem nesnášel Válečka Ebena v jednom ultradementním socialistickém seriálu pro děti v ČST. Ale hlavně jsem nesnášel děti v dospěláckých filmech. Jakmile se v potenciálně zajímavém a napínavém filmu objevilo nějaké dítě, byl jsem ihned znechucený a otrávený, protože mi bylo jasné, že s atmoškou je konec a celý film se neodvolatelně řítí do řiti. Tak vyzrálý a prozíravý jsem už tehdy byl. Musím uznat, že je pár světlých výjimek, kdy mě děti ve filmu baví. Třeba Hit-Girl v Kick-Ass. Nebo japonské vraždící holčičky s vlasy přes obličej. Vlastně jakékoliv vraždící holčičky. Nebo vraždící chlapečci. Ale Man On Fire bohužel není ten případ. Ten roztomilý blonďatý andílek, ta asertivní a nedětsky přemoudřelá malá bestie Puta mě nebavila od prvního záběru. Archetypální symbol pokleslé středoproudové kinematografie, stvořený podle stokrát omletých stereotypních šablon nečistými scénáristickými silami a vyvržený z pekelného jícnu Hollywoodu. Co naplat, že ji ochraňuje a mstí sympaťák každým coulem, trudnomyslný melancholický ožrala, kterého hraje výborný Denzel. Co naplat, že roztěkaná, lehce epileptická režie Tonyho Scotta je jako obvykle zajímavá. Leitmotiv celého filmu totiž stojí za starou belu. Jak jinak než průměrně mám tedy hodnotit brilantně natočený tuctový scénář, plný nízkého pathosu i slušné akce, s několika skvělými i s několika prachmizernými scénami?
