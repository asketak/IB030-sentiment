Na začátku velký potenciál (skvělý soundtrack, výprava, vtipně napsané), ale na konci rozčarování. Aby film fungoval dramaticky, musí mít alespoň náznak většího příběhu (mohl to být boj kluků za krásnou paní učitelku, měnící se vztah hlavního hrdiny s jeho otcem, téma života, který kluky odtahuje od sebe, ale oni si k sobě stále nacházejí cestu) - to všechno klidně zabalené do humoru. Ale Občanský průkaz je vlastně jen průlet několika lety v životě party pubertálních mániček, které se vzpírají komunistickým 70. letům. Některé historky jsou fajn, ale jsou jen právě tím - historkami. Na konci se film nesloží do něčeho většího - hořkosladkého a melancholického a posmutnělého, jak by se slušelo na vzpomínkový film na tvrdá sedmdesátá, kde člověk musel bojovat za to, aby mu zbylo alespoň trochu svobody (a to často humorem). Na tohle všechno si stěžuju, protože vidím, čím Občanský průkaz mohl být a není. I tak ale kvalitně odvedené řemeslo bez trapnosti či uprděnosti jiných českých komedií. Martin Myšička v roli otce hlavního hrdiny je skvělý.
