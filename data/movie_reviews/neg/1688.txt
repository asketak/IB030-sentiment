Zase jsem se nachytala na vlastní žánrová očekávání, protože tohle není žádná mafiánská báchorka, jenom úplně trošičku na okraj. Bohužel je film v mnoha aspektech neumělý a zastaralý. Řekla bych, že už v roce 2001 musel vypadat dost "archaicky" a když ho studio vypustilo znovu v roce 2008 (a právě pod naprosto zavádějícím názvem Vendetta), tak to muselo působit vyloženě jako pohled do hlubokého vesmíru nějakým mocným dalekohledem, takové to, jak se kvůli rychlosti světla člověk vlastně dívá do minulosti na věci, které se staly už dávno, pradávno, ach ouvej. Emmanuelle Seigner je bohyně, absolutní a nekompromisní. Je velmi roztomilé sledovat mladičkého Henryho Cavilla, jak se svědomitě snaží, ale u toho to také zůstane, u snažení. Zvlášť v jejich společných scénách mi velmi vadila sentimentalizující hudba, která svým neopodstatněným zabarvením přebuřovala rytmus herecké akce a vyrušovala vyznění jednotlivých situací. Myslím si, že kdyby se ten hudební podkres odstranil a na místě zůstaly jen ruchy a jinak ticho, tak by film okamžitě působil o mnoho moderněji a autentičtěji. A kdyby se všechny ty rámcové scény z minulosti nasnímaly a seřadily trochu jinak, mohl by to být vážně hutný, malý dobrý film.
