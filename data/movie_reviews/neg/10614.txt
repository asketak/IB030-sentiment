Pozrieť si film s hrdinom ukrytím pod maskou, ktorú prebralo ako svoj symbol aj slávne hnutie Anonymous, bolo pre mňa aj keď teda sci-fi moc neobľubujem (teda až na SW, ale to je iná kapitola) malou povinnosťou. Zaujimavé umiestnenie do Anglicka ovládaného novodobou obdobou fašistického režimu, kde je po "orwellovsku" každý sledovaný a odpočúvaný však zostáva z hľadiska hĺbky vykreslenia pramálo využité. Čo je u filmu, ktorý stojí a padá na boji proti tejto totalite celkom problém. K tomu nelogické pasáže ako napr.  neschopnosť všemocnej diktatúry odpojiť ľudí sledujúcich svoje TV od elektriny, keď sa do ich propagandistickej televízie nabúra revolucionár V, ktorý môže pokojne šíriť svoje protivládne myšlienky, zatiaľ čo vrchnosť len s otvorenými ústami sleduje ako sa im rúca poriadok a poslušnosť v krajine, mi zabraňovali uveriť servírovanej sci-fi futuro rozprávke a nechať sa plne pohltiť jej dejom. Pomer bojových akčných scén k dĺžke snímku je minimálny, k tomu ich chabé spracovanie (záverečná slow motion bitka, ktorá mala byť akýmsi vyvrcholením, ostala najväčším sklamaním) ma len utvrdili v tom, že film v ničom výrazne neoslňuje a nevystupuje (až na pár okamihov) z útrob priemernosti.
