Dokázal porazit zákeřnou chorobu, nedokázal si poradit s dopingem, který byl jeho dlouholetým neviditelným partnerem v pelotonu, který se svým úspěšným týmem dovedl k sedmi vítězstvím na Tour de France. Řeč je o hvězdném Lance Armstrongovi, kontroverzním cyklistovi, jehož dopingový skandál se pokusil zmapovat tenhle film. Pokud čekáte adrenalinové cyklistické závody, budete překvapeni, jak tvůrci Armstrongovu kariéru na kole smrskli jen velmi ilustrativním způsobem. Kombinace závodů s nešikovně vloženými archivními záběry, která se omezí jen na hrstku detailních záběrů na šlapajícího Armstronga, není příliš šťastná. Když se k tomu přidalo permanentní opakování vítězného ceremoniálu na stupních vítězů za neúčasti diváků v záběru, avšak za jejich vydatného jásotu použitého z jakéhosi předtočeného zvukového záznamu, nevypadalo to vůbec podařeně. Plusem je, že film se nijak významně nevěnuje soukromému životu hvězdného závodníka. Seznámení i svatba s jeho ženou se odehraje jen v kratičké, nepříliš podstatné sekvenci. Více už film o osobní život ani nezavadí. Je zaměřen hlavně na vzestup a pád sportovní legendy, která frčela na zakázané stimulační látce EPO. Film trochu počítá s tím, že je divák nějak informován o sportovním skandálu, dále se ale nesnaží předložit víc, než jen to, co je o kauze známo. Setkáte se tedy s postavami, které měli co do činění s Armstrongovými sportovními úspěchy, nebude chybět ani investigativní novinář Walsh, který byl jedním z mála lidí, kteří nevěřili, že Armstrong dosáhl svých vítězství poctivou cestou. O celé události sepsal knihu, která posloužila filmu jako studijní materiál. Optimální podobu ale film nenabral. Režijní veterán Stephen Frears se zmohl jen na film v lacinějším televizním syžetu, jemuž je podřízena výprava, kamera, scénář i méně atraktivní herecké obsazení ve vedlejších rolích, byť hrající velmi spolehlivě. Ben Foster těžil z výhody, že byl svému slavnému předobrazu značně podobný. Tudíž odpadá dohadování, koho to ten herec vlastně hraje. Ale ano, hrál schopně, náhledy do zákulisí, kde dopuje, jsou neotřelé, režijně se ale film nijak nevyznamenal, ani nepřekonal, což ale není nic překvapivého vzhledem k Frearsově průměrné filmografii. Každý sport může být atraktivní, má-li svou hvězdu. Biatlon taky ničím nelákal, dokud si divák neukroutil honina nad Soukalovou. A cyklistika také přišla o svoji zajímavou hvězdu, která si pojem fair play vysvětlovala dost po svém. 60%
