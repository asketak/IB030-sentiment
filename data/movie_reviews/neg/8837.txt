Holka havaruje v autě, následně se probouzí zraněná v protiatomovém krytu domácí výroby, kam ji umístil odulý chlápek. Ten ji namluví, že venku mezitím došlo ke katastrofě, snad i invazi, kterou nejspíše mají na svědomí mimozemšťané. Vzduch je kontaminován, z bunkru nikdo nesmí ven. Celý film je v podstatě o tom, zda je toto tvrzení pravdivé, či nikoliv. Když se zkříží psychothriller typu Room s prvky scifi typu Válka světů, co z toho může asi tak vzejít. Film na jedno podívání, na který se do kina nevyplatí chodit. Já na něm ale byl. Působil na mě levně, scenáristicky nedotaženě, režie a herecké trio jej zdatně táhlo. Vyjít tohle rovnou na dvd, nebyl bych nijak přehnaně kritický, řekl bych fajn, tenhle formát je pro tenhle film přímo ideální. Je třeba si uvědomit, že v kině platíme většinou za filmy vizuálně atraktivní, dějově bohaté, herecky zajímavé. Tenhle nemá bombastický vizuál, na triky je hodně skoupý, komorní atmosféra převládá, občas se dostaví i klaustrofobický pocit, drtivá většina děje je minimalisticky vystavěna, téměř na úrovni divadelní hry o dvou dějstvích. To první dějství je vzdálenou variací na psycho snímek Room, akorát je to asi desetkrát zajímavější, neb zde nepobíhá nenalíčená šereda s fakanem z džungle. Druhé dějství, do něhož se film násilně překlopí až v závěrečné čtvrthodině, pečlivě a pomalu budovanou atmosféru v uzavřeném podzemním bunkru kazí. Vysvětlí se, jak se to s unesenou Michelle vlastně doopravdy mělo, nevysvětlí se ale několik zajímavých, ne úplně nepodstatných detailů kolem únosce/zachránce. Kolem nepříliš sympatické postavy spasitele, kterou ztvárnil John Goodman, se za tu více jak hodinu vytvoří solidní porce pochybností o jeho báchorce o nastalé apokalypse, vyvstane nejedno podezření ohledně pravdivosti jeho slov a tragickém konci jeho rodiny, a celé to má punc vyhroceného a hutného napínáku. Mluvil ten divný a málo důvěryhodný chlap pravdu, že venku nastal konec světa, vždyť příliš důkazů o tom, že na povrchu došlo ke katastrofě neexistuje (dvě uhynulá hospodářská zvířata+zoufalá ženština viděna Michelle skrz okno bunkru), nebo je to jen starý perverzák unášející mladé dívky na odlehlou farmu. Film všechny náznaky indícií, směřujících k tomu, že Michelle má co dělat s vyšinutým magorem, najednou nechá ladem. Na spoustu otázek tak divák nedostane žádnou odpověď. Pokud o odpovědi nestojíte, můžete jednání scenáristů brát tak, že jen diváka toužili zmást, i když tak činili ne úplně šikovně. Dojezd filmu není nikterak zajímavý. Určitě se nevyrovná dění v bunkru. Tam se sice příliš akčně neoperovalo, klábosilo se, hráli se i společenské hry, ale také se kuly plány, jak se dostat ven a napětí mělo častokrát značně hustou konzistenci než dynamický, avšak rozbředlý závěr, který s ohledem na předchozí dění působil hodně rušivě. Ústřední trio herců hrálo zcela přirozeně. Okatá Mary Elizabeth Winstead v "pážecím" účesu navíc ukazuje, jak správně nosit tílko. A tohle tílko je i hlavní vizuální atrakcí. Jak jsem v úvodu zmínil, nikterak atraktivní podívaná to zrovna není. Scénář není protkaný originalitou, spíše variuje už existující filmy. Dan Trachtenberg může být rád, že se jeho film podíval do kin. Za blbým názvem se skrývá skromný film plný logických děr, který v kinech velký rozruch nenadělá. V závěru zjistíte, zda se skutečně jedná o prequel k filmu Monstrum (Cloverfield 2008). Ale i přes všechnu snahu, kdy se mně několikrát sroloval šourek, jsem nebyl schopen určit stoprocentní dějovou návaznost mezi těmito dvěma odlišnými filmy. 60%
