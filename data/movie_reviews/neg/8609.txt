Špinavý, až do morku kostí prehnitý viktoriánsky Londýn rodiaci sa do 20. storočia si už naveky ponesie na svojej odvrátenej časti tváre jazvu, ktorá sa nazýva Jack Rozparovač. Johnny Depp vás ako inšpektor Abberline zavedie na miesta legendárnych londýnských vrážd, ku ktorým sa prizerá vo svojich ópiových víziách - pre diváka skvelo spracovaných pasážach s rýchlym strihom a patričnou nechutnou gráciou vraždiaceho maniaka, dodnes v skutočnosti nechyteného. Vo filme, ale aj v skutočnosti hral so všetkými hru. Tú však nikto určite dobrovoľne hrať nechcel, každý sa len prizeral z "bezpečnej" vzdialenosti na to, ako jednu za druhou mordoval whitechapelské prostitútky, decentne a precízne ich trhajúc na kusy. Odoberajúc im orgány nabrúsenými chirurgickými nástrojmi, blištiacimi sa pod mesačným svitom dopadajúcim na večne zahmlený Londýn, ponúkajúc mu skvelú oponu, za ktorú môže skryť svoju zvrhlú prácu. Vykonávajúc slobodomurársky rituál, aby mu nakoniec bol udelený trest z jeho vlastných radov, pre ktoré Unfortunates lovil pod rúškou slabého svetla plynových lámp. From Hell vás síce postaví na londýnske ulice rannej jesene 1888 a zaujme vás presným spracovaním skutočných historických udalostí (nie všetkých samozrejme), ale to je tak všetko. Inak sa vám nechce veriť, že Jack Rozparovač patril medzi Iluminátov, pomalá ópiová vrava Abberlina predlžuje film minimálne o 10 minút (čo by nebol problém, len čakať kým niečo povie, je mierne otravné) a film neobsahuje nič také, čo by vás nútila si ho viackrát pozrieť. O zlú záležitosť sa však určite nejedná, viktoriánsky Londýn je fajn a Jack dodnes posiela svoje pozdravy z pekla.
