Film vychádza z rovnomennej knihy Rosalie Hamovej z roku 2000. Príbeh je o odplate Myrtle ´Tilly´ Dunnageovej (Kate Winslet), ktorá sa vracia do rodnej dediny v Austrálii. V roku 1926 ešte ako dieťa ju obvinili z vraždy chlapca a jeho otec Evan Pettyman (Shane Bourne) ju poslal preč, do internátnej školy. Po zmene vo svojom živote sa Tilly rozhodla zistiť pravdu, pretože sa na žiadnu vraždu nepamätá. Dúfa, že jej pomôže jej matka Molly (Judy Davis). Tu však nájde vo veľmi zlom stave. Ľudia z dediny ju ešte stále nenávidia. Jediný, s kým sa môže porozprávať je miestny policajt Horatio Farrat (Hugo Weaving). Na zápase austrálskeho futbalu, ragby, sa zoznámi s Teddym McSwineym (Liam Hemsworth), ktorý, ako sa zdá, je tiež na jej strane. Je to príbeh o ľudskej malosti, osobnej zbabelosti, snahe patriť k väčšine, osobnej voľnosti, odvahe rozhodovať sa, potrebe lásky a pravdy. Dej sa odohráva na území dediny, pár domov, len na dostrel golfovej loptičky. Film má sýte farby filtrované večným slnkom. Postavy sú občas karikované, herci prehrávajú, aby sa opäť vrátili k obyčajnému hraniu. Tento prístup dáva filmu rôzny spád deja a mení jeho nálady. Príbeh je zaujímavý, ale rôzne štýly, akoby rozbili jeho súdržnosť.
