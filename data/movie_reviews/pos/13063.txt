Nikdy bych si nemyslel, že jakoukoliv legendu - natož zcela specifickou legendu artušovskou - lze na filmové plátno přenést bez jisté demytizace či (přinejmenším částečné) ztráty onoho romantického kouzla, jež legendárním příběhům v průběhu staletí přinesly četné interpretace. Mistru Boormanovi se to ale v Excalibru  podařilo. Pravděpodobně s pomocí samotného velkého Draka dokázal spojit úchvatné vizuálno, ambiciózní kameru a mrazivý hudební podtext s vizionářským scénářem a přesně stylizovanými pateticky-naivními hereckými výkony takovým způsobem, že výsledný efekt dalece přesáhl hranice filmových možností a je přinejmenším stejně trvalý, jako Maloryho ve vězení sepsané veledílo. Cena za umělecký přínos v Cannes tedy rozhodně padla zaslouženě… A dle mého měla být tím nejmenším.
