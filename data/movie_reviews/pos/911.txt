Abramsov "Cloverfield" koncept evidentne predstavuje svieže a originálne uchopenia klasických žánrových filmov (monster film, atď.). Veľmi sa mi to páči a môže v tomto duchu pokojne pokračovať, hoci moment prekvapenia sa mu do tretice už zopakovať zrejme nemôže podariť, lebo mačka je z vreca definitívne von. K filmu samotnému - prekvapivo veľmi podarená vec, ktorá sa celý čas krásne hrá s divákom a napína nervy na prasknutie. Film si je evidentne vedomý, že diváci očakávajú pointu či zvrat a tak nás schválne vedie do rôznych slepých uličiek a veľmi fikane pracuje s postavami, ktoré divákov úsudok stáčajú stále iným smerom. A divák už nesleduje ten film ako napríklad svojho času Šiesty zmysel (tzn. netušiac, že nejaká pointa príde), ale berie hľadanie pointy ako to, kvôli čomu si kupoval lístok do kina. Stopercentne v tomto prípade teda platí staré dobré pravidlo, že čím menej o filme človek vie, tým viac si ho vychutná a popravde ma prekvapuje ako ignorantsky tu mnohí komentátori prezrádzajú pointu. Trachtenberg na to, že je debutant ukočíroval celú vec veľmi schopne - film má atmosféru, grády, vie vystrašiť, napnúť, všetko. Všetci traja herci sú výborní a Goodman po dlhej dobe dostal poriadne šťavnatú úlohu. Suma sumárum teda paráda a teším sa s čím prídu chlapci zo Zlého Robota zase.
