Ve srovnání se staršími díly ve funkci ministra jsem měl Jistě, pan Premiére vždycky tak nějak méně rád. Onehdy jsem se ale rozhodl, že se do "čísla 10" znovu vrátím a musím říct, že jsem sám sebe dost překvapil. Kdo ví, co se stalo (možná jsem do vyšší politiky musel dozrát), ale teď bych dal ruku do ohně za to, že je Jim Hacker jako premiér ještě lepší, než jako ministr. Až jsem se musel zastydět, že jsem novější díly dříve nedoceňoval. Teď ale můžu s klidným svědomím říct, že oba dva seriály vnímám jako jeden celek, kterému přechod do premiérské pozice jedině prospěl. Když Jistě, pane ministře/premiére srovnám s novějšími sitcomy (Teorie velkého třesku, Jak jsem poznal vaši matku nebo dokonce i z dnešního pohledu stařičkým seriálem Přátelé), tak žádná situační komedie nenabízí tolik grácie a vytříbenosti. Zkrátka a dobře inteligentní humor ve své nejčistší podobě.
