Křehký a citlivý příběh jednoho slušného jemnocitného chlápka, kterému milosrdná Fortuna sešle přímo do náruče krásnou mladou dívku. Co na tom, že je mrtvá, láska je mocná čarodějka. A tak si ji náš milý hrdina vezme do péče, hezky ji obleče, nalíčí, nakonzervuje biolitem, a od té doby už nemusí večeřet sám. Dokonce krásnou útulnou rakvičku jí ve svém sklepě zhotoví, kluk šikovná. A nejedná se prosím o žádné nekro porno pro úchyláky, ale o čistě platonický a mládeži přístupný nekrofilní romanťák. Náš mládenec je totiž nejen zbožný a dobře vychovaný, ale i asexuální. Bohužel však démon rozkladu, hniloby a šílenství jeho čisté a nevinné lásce dlouho nepřeje... Film mě uvedl do stavu příjemné melancholie, hlavou mi znělo Johnovo "Aaah, look at all the lonely people..." a postava podivínského nekrofilního estéta mi docela přirostla k srdci. Když k tomu připočtu nápaditou režii a dobrou kameru, výsledkem je slušná čtyřka.
