Recept na úspešný hororový thriller na divoko↵  Ako prvú polovicu úspechu si pripravte intenzívnu muziku, z ktorej tuhne krv v žilách, aj keď na plátne je len záber na slnkom zaliatu džungľu s vtáčou kulisou.↵  Do tohto základu pridajte ako hrdinov niekoľko výrazných drsňákov, vhodní sú najmä amnestovaní násilníci či príslušníci špeciálnych jednotiek. A nešetrite nimi. Pripravte si i niekoho ešte podstatne masakrálnejšieho a desivejšieho za hlavného záporáka.↵  Tieto ingrediencie vsaďte do exotického a neobývaného prostredia. Zato príbeh použite ten najobyčajnejší, postačí ho minimum. Ani s logikou moc neexperimentujte, výsledok by za to nestál.↵  Pre zostrenie produktu pridávajte veľmi pozvoľne hlavného záporáka. Najprv ukazujte len náznaky v kombinácii s množstvom krvi a správnou hudbou, až v druhej polovici ho začnite odhaľovať - spolu s pridaním mäsa a vnútorností.↵  Strelné zbrane využite podľa chuti - fajnšmekrom postačí i pár výstrelov do vzduchu, otrlí štamgasti ocenia zbesilé vyplytvanie celého arzenálu pechoty. Zdatnejším režisérom odporúčame spestriť pár scén sporo odetou bezbrannou kráskou.↵  Dodržaním tohto postupu môžete ušetriť na scenári, a napriek tomu dosiahnete spoľahlivo napínavý výsledok, na ktorý budú vaši konzumenti dlhé roky s nostalgickým pocitom spomínať.
