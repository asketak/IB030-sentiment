Michael Bay si odpočinul od Transformers a natočil akční vojenský film.     Děj se odehrává v Libyi kolem roku 2012, kdy vládne chaos po svržení diktátora Kadáfího. Američané mají v lybijském městě Benghází oficiální ambasádu a jednu tajnou základnu CIA. Ambasáda je v průběhu výročí 11. září napadena místními teroristy. Jedinou nadějí, kterou lidé na ambasádě mají, je pomoc od vojáků z tajné základny. Následně je napadena i tajná základna a nastává drama, kdy se pár amerických vojáku brání početné přesile.   Naštěstí se Michael Bay nesnaží o tradiční spektákl, což je možná zapříčiněno tím, že film stál „jen“ 50 mil. dolarů. Jeho typických zpomalených záběrů jsem si ve filmu všimnul jen dvakrát- jednou při výbuchu a jednou při záběrů na hrající si děti (Michaeli, proč?).  Ve filmu je několik klasických klišé- šéf vojenského útvaru, který odmítá vyslat své podřízené do boje, ale ti ho nerespektují a vydávají se do akce na vlastní pěst. Přesto film není úplně hloupý a politické pozadí (které je velmi aktuální) je zdařile vykresleno. Libye je zcela nestabilní a není jasné, kdo je s kým. Nejlíp to vystihl jeden z hlavních hrdinů, když popisuje, že bojuje za zemi, na které mu vlastně vůbec nezáleží.  Na evropské poměry je film překvapivě politicky nekorektní, vidíme například v jednom záběru modlící se muslimy a jejich odložené samopaly. Stejně tak zranění a stříkající krev je na Hollywood zobrazena neobvykle explicitně.  Film je nejsilnější ve svých akčních scénách. Ty jsou podpořeny záběry z vojenských dronů a nočním viděním. A celkově film i přes delší stopáž (144 min.) udrží vyrovnané tempo a neobsahuje vyloženě nudné pasáže.     Zásadní slabinou celého snímku je absence emocí. Jednotlivé hlavní postavy od sebe nelze rozeznat (zvlášť když jsou ve vojenském) a těžko si pak divák k nim vybuduje nějaké sympatie.  POSLEDNÍ SLOVO: Kvalitní akční zábava. Ale bez emocí. 75%
