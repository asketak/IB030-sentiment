No toto teda bolo zaujímavé. Nemôžem to hodnotiť ako klasický film, lebo to určite nebol. Príbeh o tom, ako bol točený film, ktorý je taktiež filmom? Dokument, ktorý je takpovediac hraným filmom? Pekne poporiadku. Zo začiatku pekný námet, schopný herci, šikovná kamera. Vyzeralo to na z tých lepších českých filmov (ahoj Slováci). Keď sa k tomu ešte zamiešala takzvaná francúzska koprodukcia so známymi hercami, pche. Mohlo z toho byť pekné internacionálne dielo. Teraz to ale prišlo, niečo viac než pekné. Čarovná 33. minúta. Risk, ktorý film zatratí alebo dostane na výslnie českej kinematografie. Všetko ostalo len v rukách režiséra a hercov. Musím povedať, že som sa dlho prikláňal k tomu prvému variantu, smutnejšiemu. Prišiel ale moment. Z čisto jasna ma ujasnil v mojom rozhodovaní. Režisér nenechal všetko len na neodskúšaný risk, nenechal všetko len na škodoradostný humor, ktorý bol vyšperkovaný do maxima. Vsunul tam to, o čom by sme mali vedieť a učiť sa. Na čo by sme mali byť hrdý. Mníchovská dohoda a Edvard Beneš. Nechcem Vám tu film ohádzať spoilermi, preto len poviem: “Pozrite si ho.“ Musí Vás prekvapiť svojou originalitou, suverénnosťou, tým ako sa na Vás vrhne. Zoberie na kolotoč, kvôli ktorému ste si nekúpili lístky, lebo ho ešte nikto pred Vami neodskúšal. Ztracení v Mnichove ma očaril, nečakane rozosmial, psychologicky nadchol. Hádam sa táto originalita v jeden deň dostaví aj na Slovensko. Ak nie, čakajte, že ak vystúpite z auta pred Vašou svadbou, zasiahne Vás zmes originálno odtieňového vtáčieho exkrementu. Pre dôveryhodnosť, nebude mať vôňu po francúzskom marcipáne.
