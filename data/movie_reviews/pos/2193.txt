Celý film je postaven na dvou řešeních jedné osudové situace, srážky jedince s arogantní mocí, zde konkrétně Giordana Bruna a Galilea Galilei s inkvizicí. Neblahý osud prvního, jehož odsouzení a  upálení je zde dost obsáhle pojednáno v prvé půli filmu, je tím výhružným  pozadím, na němž ten druhý vede svůj spor. A to ve společnosti, která je vedena k hysterii, jak je ukázáno ve scéně upalovaní figuríny kacíře v rámci zahradní slavnosti.  V závěrečné scéně Galileiho odvolání je obrazově vyzvednut ten rozdíl mezi zlomeným jedincem a mašinérií moci. Jeden bíle oděný jedinec na kolenou s potupnou mitrou na hlavě, který je zabírán často shora, čímž vypadá ještě menší, a mnohohlavé shromáždění jeho soudců oděné se vší barokní okázalostí a pompou. Nehybné obličeje soudců  jsou zabírány zespodu, a výsledek je drtivý.
