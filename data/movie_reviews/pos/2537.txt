Docela intenzivní pokoukáníčko! To teda! Pokud už se vám podařilo vyrobit nějaké to potomstvo, nebo se k podobně zběsilému činu chystáte, tak byste měli zhlédnutí snad i raději vynechat. Přiznám se, že jsem před zhlédnutím neměl nejmenší tušení, že se něco takového dělo (věřme, že se situace dramaticky zlepšila) v tak obrovském měřítku. Jsem v nefalšovaném šoku. Ještě že tu máme filmové výzvy. Těžko bych se k podobnému dokumentu proklikal vlastními silami. Na dokumentu oceňuji převážně jeho totální objektivnost. Samotní filmaři absolutně nezasahují do dění. Vykreslují situaci opravdu tak, jak leží a běží. Osud dětí rozhodně litují, ale nevykreslují je pouze jako nevinné chudáčky. Tím narážím zejména na feťácká dobrodružství převážně za pomocí igelitového sáčku a lepidla(na což byl pravděpodobně nejošklivější pohled), či brutální útoky a terorizování bezdomovců. Takový svět musí být vyloženě rájem pro všemožné pedofily a další úchyláckou verbež, jak ostatně dokument rovněž nezapomněl ukázat. Opravdu nepříjemný pohled, který člověka dovede k hlubokému zamyšlení a uvědomění si, že se v našich končinách nemáme ani vzdáleně tak špatně.  Viděno v rámci Filmové výzvy. Film mi vybrala uživatelka eLeR.
