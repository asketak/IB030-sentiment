Jugoslávský válečný film vzdávající hold udatným Titovým partyzánům, jež dokázali vzdorovat po několik dlouhých let nacistické okupaci v neuvěřitelně nehostinných horských podmínkách. Příběh se odehrává v lednu 1943, kdy je na Balkán poslán německý generál, aby zničil veškerý odpor místních obyvatel. Veškeré boje se v tomto snímku soustřeďují do jižní Bosny, hornatého a nepřehledného území, kde je armáda chrabrých vlastenců nucena se přesunout od obrany města Bihaće cca 250 kilometrů na jihovýchod, kde dojde k opakovanému pokusu o prolomení italské obrany města Prozor. Italové jsou zde zobrazeni jako zbabělí vojáci s mizerným velením, o jejichž slabinách jejich kamarádi Němci jistě dobře věděli. Závěrečná bojová scéna se odehrává u řeky Neretvy v blízkosti města Jablanica, kdy jsou partyzáni, na dálku řízeni šéfem Titem a v poli disponujícími až pohádkově schopnými důstojníky, nuceni odrážet útoky mnohem početnější, motorizované a obrněné německé armády a čelit frontálnímu útoku fašistických Četniků. Bojové scény doprovází snímek v celém průběhu, jsou natočeny velmi poutavě, válečná morálka heroických Jugoslávců překvapivě neustále na vysoké úrovni. Současně zaujaly nádherné balkánské krajinné scenérie a pochopitelně luxusní herecké obsazení. Muže, mající pod palcem veškeré záležitosti spojené s výbuchy a umístěním náloží, si zahrála asi největší hvězda charismatický Y. Brynner. Italského důstojníka, jenž se po fiasku u Prozoru vzdal a připojil k povstalcům, ztvárnil modrooký F. Nero a v malé roli zástupce kolaborantské chorvatské vlády se představil O. Welles. Neznámým nedopatřením jsem shlédl pouze 102 minutovou verzi tohoto jugoslávského velkofilmu, avšak i tak bylo jasné, že Bitva na Neretvě V. Bulajiće má vše, co má každý válečný film obsahovat. Pro složení poklony statečnému jugoslávskému lidu, jež se bránilo okupantům obdivuhodně udatně, slouží ideálně.
