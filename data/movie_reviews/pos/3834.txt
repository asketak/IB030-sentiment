John Travolta je chlapík, který pokud nekývne na nějakou vyloženě pitomou roli, dokáže přikovat diváka k obrazovce. Tentokrát to zkoušel s obyčejným opravářem aut, dobrosrdečným zástupcem zapadákova, který si šel při oslavě svých narozenin provětrat hlavu před hospodu, aby ho oslepující světlo připravilo na chvíli o vědomí, ale posléze mu přineslo nevídané schopnosti. Jeho mozek začíná makat víc než komukoliv v okolí, za pár hodin se naučí španělsky, pohrává si se sluneční energií, s novým typem hnojiva, čte několik knih denně a z legrace dokáže rozluštit tajnou armádní šifru. Vše je pro něj nové. Zůstalo však to, že dál dvoří osamělé matce, která jeho nadbíhání zatím odolává. A pak si začnou novopečeného génia všímat vládní agenti. Fenomén je komedií, romancí i srdceryvným melodramatem. Ne každému ostré přechody sednou, jiní velmi rádi vytáhnou kapesníky, protože na našeho hrdinu čeká několik zásadních zpráv. V kinech se kousku dařilo nejen díky přesvědčivému Travoltovi, ale i díky spolehlivým přihrávačům: Kyra Sedgwick, Forest Whitaker či Robert Duvall. Ve výsledku poctivý, dojemný a inteligentní film. Mimochodem výborný soundtrack.
