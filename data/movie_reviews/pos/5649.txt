Ako fanúšik DC Comics, ktorého pri voľbe Marvel vs. DC najviac ovplyvnil Christopher Nolan svojim noirovým krimi spracovaním najväčšej DC ikony Batmana, som sa na tento film hrozne tešil. Dovolím si tvrdiť, že bol Batman v Superman zatiaľ môj najočakávanejší film roka, pričom ďalší kandidát na tento post je v nedohľadne. Nadšenie podnietil aj fakt, že režíruje Zack Snyder, ktorý ma o svojich kvalitách dokonale presvedčil pred tromi rokmi pri Man of Steel. Práve pri tomto filme Zack Snyder ukázal, že Christopher Nolan nie je jediný spôsobilý na réžiu DC komixoviek, aj keď ten sa na Man of Steel tiež podieľal na scenáristickom poste a myslím, že aj produkoval. Včera to konečne prišlo a film som si vychutnal presne 1 deň po premiére v 3D. Už pár dní predtým som uvažoval nad tým, ako film dopadne a miestami mi napadol aj fakt, že by som mu mohol rovno udeliť 5* ešte predtým, než ho uvidím. Pretože všetko nasvedčovalo tomu, že to proste nemôže dopadnúť horšie než dokonale aj keď tu bolo zopár ale. Obával som sa najmä o nového Batmana v roli Bena Afflecka. O to, či Zack Snyder dokáže udržať latku kvality a ako to bude s prepojením ďalších hrdinov z DC univerza, keďže aj to je jedna z vecí, na ktorú mal tento film poslúžiť. A práve posledná zmienená mu najviac uškodila. Celé to začína naozaj veľmi sľubne s prebleskom zrodu Batmana až po súčasnosť, ktorá bola dokonale prepojená s koncom filmu Man of Steel. Naozaj krása. No potom to prišlo a film naráža na fakt, že chce vyrozprávať oveľa oveľa viac, než si pri svojej stopáži 151 minút vie dovoliť. Je tu naozaj veľa nových charakterov, pričom sa film odohráva medzi dvoma rozdielnymi svetmi Gothamu a Metropolisu. Na nedostatočnú dĺžku a neznalosť z minulosti doplácajú teda nové postavy tým, že sa im film nedokáže venovať tak dlho, aby ich divákom dokonale predstavil. Niektoré scény tak pôsobia chaoticky a úplne nelogický je fakt, že aj napriek tomu sa réžia stíha venovať snovým pasážam, ktoré mi prišli zbytočné. Odhliadnuc od toho si film od začiatku až do konca nesie výbornú temnú atmosféru presne takú, akú si komixové spracovanie od DC pre dospelých zaslúži. Kasting bol naozaj výborný, vrátila sa väčšina postáv z Man of Steel a napriek prvotným obavám si neviem predstaviť iného kandidáta na rolu Batmana v rokoch, než bol Ben Affleck. Nie práve šťastnou voľbou bol možno Jesse Esenberg, ktorého Lex Luthor sa občas vymykal tomu, čo som si osobne predstavoval. Výber Gal Gadot určite super, ale jej Wonder Woman vo filme dostala tak málo priestoru, že mi tam pripadala veľmi vynútená práve kvôli budúcoročnému The Justice League. Mohla medzi tým najprv dostať sólo film. Popri atmosfére a kastingu určite treba vyzdvihnúť výborné akčné scény, rivalitu medzi Batmanom a Supermanom, drsné spracovanie (aj keď ten Rkový rating mohol byť prítomný aj v kinách) a ten záver, no chvíľu som naozaj uveril. V konečnom dôsledku nemožno povedať, že by bol Batman v Superman sklamaním, to určite nie. Išlo o výbornú komixovku pre dospelých, ktorá si však na plecia nabrala viac, než pri svojej dĺžke a tempe stihla vyrozprávať a to je jej hlavný problém. Menšie zlo bola aj 3D verzia, ktorá vlastne okrem bolenia očí u niektorých jedincov po filme, neohúri žiadnym lepším 3D efektom, ktorý by stál zato a bola len do počtu. Zároveň išlo aj o predzvesť prvej DC tímovky, ktorú uvidíme budúci rok. Takže som určite ďalej plný očakávania a dúfam, že Snyder v rozprávaní zvoľní tempo. Potom bude všetko v poriadku a aby som nezabudol Hans Zimmer bol znova zárukou kvalitnej filmovej hudby a zvlásť počas silných a epických momentov, ktorých vo filme naozaj nie je málo a dokázali ma strhnúť, začo si u mňa tiež získava veľké plus.
