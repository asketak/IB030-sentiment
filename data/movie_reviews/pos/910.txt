To se takhle jednou probudíte po autonehodě v jakémsi bohem zapomenutém místě v lese. Vydáte se tedy, značně potlučen, do blízkého městečka, které je však na první pohled docela divné a na ten druhý... ještě divnější.   Tak nějak takhle začíná americký seriál Wayward Pines, seriál, který je založen na úspěšné knižní trilogii od Blakea Crouche. Seriál čítá 10 dílů a i když se původně moc neuvažovalo o dalších pokračováních, tak producenti nakonec svůj názor změnili a divákům nabídnou ještě přídavek v podobě série druhé.   Onou postavou z autonehody je Ethan Burke, agent tajné služby, který má zvláštní úkol - najít 2 zmizelé agenty služby, kteří byli naposledy vyslání právě do Wayward Pines, městečka ztraceného mezi lesy a horami. Ethana Burka se zde střihl Matt Dillon, kterého jsem na obrazovce neviděl už pěknou řádku let.  Seriál vizuálně a tematicky lehce připomíná slavné Lynchovo Twin Peaks, chvílemi oťukává i populární tematiku existence totalitních společností (nechybí obligátní citace George Orwella). Rouška tajemství, která působí jako silný magnet na diváky pak zase může trochu připomínat seriál Lost.   Buď jak buď, jsem přesvědčen o tom, že prvních několik dílů divák natěšený ná pořádný "mystery" seriál s kulisou amerického maloměsta, kde je patrně cosi shnilého, zhltne jako malinu. Menší problém příchází až s dílem s pořadovým číslem 5, který se jmenuje prozaicky a výstižně - Pravda.   Nejsem zastáncem hromadného vyzrazení děje, ale myslím si, že moc nepoodhalím roušku tajemství, když napíšu, že právě v tomto díle se divákovi předestře tajemství v celé své nahotě. A v tom je možná právě ten problém. Když zjistíte jak se vlastně věci mají, tak seriál ztrácí jeden ze svých nábojů - napětí z neznámého. Nutno ještě dodat, že celé vysvětlení je takové....., poněkud šroubované a sám jsem si všiml několika logických nesmyslů. Zároveň motivace některých postav mi přijde dost nevěrohodná a neautentická. Samotná podstata městečka je podle mě navíc trochu postavena na vodě, ale to bych už zacházel do příliš velkých podrobností. Co člověk, to názor. Do jisté míry ony díry v příběhu může mít na svědomí už knižní předloha.   Neznamená to však, že seriál by se od své poloviny stal nudným a předvidatelným, to rozhodně ne. Ač se snaží působit na mnoha úrovních (totalitní společnost x svobodná společnost, potažmo terorismus), tak stejně nejvíc funguje v akčnějších pasážích a v budování nejistoty a tajemství. Rozhodně se však nejedná o špatné dílo a přiznám se, že na druhou sérii (která přijde cca za měsíc a půl) se určitě rád podívám.   P. S. Zajímavé bezesporu je, že mezi režiséry seriálu můžeme nalézt i M. N. Shyamalana (tomu to téma muselo vyloženě sednout) a mezi herci je krom Dillona i několik dalších známých tváří (např. Juliette Lewis).
