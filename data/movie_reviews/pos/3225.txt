Už když jsem viděl rozporuplné a ne vždy kladné recenze, tak jsem při návštěvě kina nečekal žádný extra filmový zážitek, takže jsem nebyl tolik zklamán. Podle mě to není až tak špatné, problém je především v tom, že Nolanova trilogie nastavila laťku příliš vysoko a pojala komiksového hrdinu tak, jako ještě nikdo. A řekl bych, že se to i povedlo. Nolanův Temný rytíř patří asi k nejlepším kouskům, co v dějinách kinematografie kdy vzniklo. Bohužel Muž z oceli už na tak vysokou laťku nedosáhl a stejně tak i tento film se drží tak nějak u lehkého nadprůměru, kdy ani neurazí, ale ani moc neoslní. Mám pocit, že Warneři mají prostě vždy takový ten svůj styl, který vždy každému nesedne (Souboj Titánů, Hněv Titánů, atd.). Je velká škoda, že film prakticky nenavazuje na Nolanovu trilogii a spíše se snaží postavit děj na novém příběhu s odkazem na film - Muž z oceli, který mě ovšem extra nezaujal. Připadá mi, že se tady zase tvoří nějaký zcela nový Batman, se zcela novým představitelem a zcela novým okolím (nová postava Alfreda, atd.). Ale proč, když ten Nolanův Batman nadmíru fungoval? Pokud jde o postavy a herce, tak Affleck není vyloženě špatný, řekl bych že roli zvládl a Cavilla citelně přehrává, ale i Cavill není špatný. Ale ostatní postavy byly víceméně o ničem a skoro mě nezaujaly, byly bez charismatu, strašně nudné a bez nějakého cíle... Záporák tentokrát taky nic moc, je to sice dost slušně praštěnej šílenec, ale chybí tomu takové to charisma, jak měl třeba Joker. Děj mi přijde jednoduchý a bez nějakých zajímavých zvratů a hlubších zápletek, což mi moc nevyhovuje, mám rád, když je děj komplikovaný a plný neočekávaných zvratů. A v poslední řadě, kromě pár výjimečných scén tomu chyběla atmosféra. Necítil jsem z toho atmosféru, pokud jde o Supermana tak totální propad, pokud jde o Gotham a Batmana, tak to snad trochu jo, ale už jsem viděl mnohem lepší komiksové filmy..... Sečteno a podtrženo - má to hodně negativ, které film degradovaly jen na lehký nadprůměr, ačkoli potenciál byl obrovský, mohlo jít o jeden z nejlepších komiksových filmů všech dob. Propadák to sice není, ale hit také ne, i Marvel by tento film dokázal svými kousky sundat...... Akční scénky byly dobré, Batmana mám rád a souboj mezi ním a Supermanem byl nejlepší scénkou filmu, která se mi skutečně líbila. Takže čtyři hvězdičky.
