Animovaný seriál Igam Ogam, vzniklý ve velšském studiu Calon, představuje jeden z nejoriginálnějších a nejhravějších titulů pro malé děti. Již na první pohled si otevřeného diváka získá nápaditá animace kombinující techniku loutkové stopmotion animace s drobnými prvky kreslené animace a počítačovou postprodukcí. Hlavní přínos pak spočívá v celkovém nastavení postav a jejich profilace v čele s titulní hrdinkou, kterou není nějaká jedovatě růžovoučká princeznička, ale správně lumpačící nezbedná holčička. Jednotlivé díly se věnují osvojování interakce dětí s rodiči a okolím, ale tvůrci k tomuto tématu přistoupili nikoli ze strany despotické rodičovské racionality, nýbrž ze strany dětí, které stejně jako Igam Ogam jsou současně nevážné, hravé, ale i umanuté a egocentrické.
