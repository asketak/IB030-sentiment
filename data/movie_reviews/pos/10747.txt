Z kostí mučedníků se z morbidní okázalosti kostnice otrantského kostela vynořuje dávno mrtvý přeživší, aby… Vlastně ani nevím, jedno je však jisté – hlavní hrdina se bude toulat tam a zpět staletími, událostmi, touhami a peripetiemi jako v horečnatém, hořkém, satirickém snu, v němž neplatí zákony času, profánního a sakrálního. Zčásti i autobiograficky (Bene si zahrál hlavní postavu, na níž celý film stojí; sám Bene se nedaleko Otranta narodil) tónovaný snímek, Bene zde též (již) poměrně často užívá velmi krátkých záběrů a poskočného střihu, díky čemuž takto vzniklá rychlá a překvapivá montáž vyvolává v divákovi stejně náhlé a neočekávané emoce, jako poeticko-filozofické pasáže vyvolávají úžas i zmatení divákova intelektu. Film získal Velkou cenu poroty (spolu s filmem „Sokrates“ Roberta Lapoujadea) na benátském filmovém festivalu v roce 1968.
