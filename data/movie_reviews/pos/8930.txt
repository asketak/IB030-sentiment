Nevedel som, čo môžem od "Tamashy" očakávať, no musím povedať, že nakoniec som ostal veľmi príjemne prekvapený asi po všetkých stránkach. Úvod je podľa mňa dosť neprehľadný a človek sa bude strácať a keď skončia titulky, nasleduje filmová teatrálnosť v plnom prúde. Ale keď človek stihne spoznať postavy, dostať sa do deja a najmä poznať hlavnú myšlienku filmu, nielen je film veľmi príjemný a zaujímavý, ale rovnako človek pomaly ale isto chápe, ktorou cestou išli. A nebolo by lepšie, keby sme si odpustili na úvode tú teatrálnosť a boli seriózni už od začiatku? Možno, ale na druhú stranu by sme určite nevideli postavu Dona (ktorý sa v skutočnosti volá Ved), ktorého mal odjakživa v sebe, len to vnútri potláčal a správal sa podľa určitého kódexu a dodržiava zásady správania priemerného človeka, ktorých je na svete obrovské množstvo, pretože nikdy nevyužijú svoj skutočný potenciál. Z rôznych dôvodov. Rodičov, peňazí, zabezpečenia rodiny a všetkého ďalšieho. Prečo ísť svojou cestou, keď už niekto vyšlapal chodník a môžeme ísť po ňom? Najmä keď vieme, že je to cesta zabezpečenia. Ale aj cesta klamstiev a potláčania emócií, ktoré skôr či neskôr vybuchnú ako tlakový hrniec. A v tom tkvie posolstvo tohto filmu, ktoré ma skutočne zasiahlo. Myslím si, že najmä v dnešnej dobe je táto myšlienka veľmi silná a aktuálna. A je podaná úprimne, silne, dramaticky a veľmi dôveryhodne. Miestami je film trošku pritiahnutý za vlasy, ale mne to nevadilo. Najmä, keď ho človek na konci pochopí úplne vo všetkom. Myslím si, že je treba prekusnúť úvodnú teatrálnosť a počkať ďalej. Lebo keď začnú seriózne momenty filmu, začína byť veľmi dobrý, nápaditý a veľmi dobre vie o čom hovorí. A som si istý, že viacerí z nás žijeme taký život, ako náš hlavný hrdina. A preto si myslím, že stojí za to poznať jeho príbeh. Hodnotenie: A-
