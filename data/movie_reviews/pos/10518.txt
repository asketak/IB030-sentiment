Takový milý příjemný film na nedělní večer, jen někdo měl té rodině říct, že na krvavého vražedného králíka platí svatý handgranát... No dobrá, dosti cynismu. Film, po kterém se mi nebude dobře usínat. Ne pro nějkaké obzvláštní množství strachu, ve skutečnosti jsou těmi hlavními pocity nepohodlí, neklid, těkání myšlenek. Ve středu záběru jsou lidé, jejichž myšlenkový svět je plný pověr vidících ďábla ne jen za každým stéblem trávy, ale v každém pohledu, slově, čemkoli, co neodpovídá představě oddanosti boží pravdě. Tahle bigotní víra se pod tlakem událostí mění ve fanatismus, z mysli změněné vírou v tuhou pevnost se pod tíhou reality stává ruina a nakonec to nejhorší je vzájemné nedůvěra a podezírání, která de facto žádného skutečného ďábla nepotřebuje, protože víra sama z něj udělá skutečnost, aniž by se o to snažil. Snad právě proto mě mrzelo, že jsou ve filmu temné síly přímo přítomny, protože bez nich by vyznění filmu bylo ještě silnější. I tak jde ale o velmi kvalitní ani ne horor, spíše velmi drsné psychodrama o rozkladu jistot, o které se mohl člověk opírat jako o hůl, ale které mu nakonec cestu do zkázy ještě urychlily. A pak, když z toho světa zbudou jen ruiny, pak je vhodný čas na smlouvu.
