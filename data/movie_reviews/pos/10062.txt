„Myslím, že se příliš mnoho mluví o hříších. A dost málo o ctnostech. – Máš pravdu. Co je tvé číslo jedna? – Podceňuje se ochota odpouštět.“ Působivá sonda do lidských duší. Brendan Gleeson v roli faráře, který se svých posledních 7 dní prodírá lidským hnusem a sám se snaží, po sdělení ve zpovědnici, že bude zastřelen, vyřešit otázku, kdo by ho chtěl zabít. Jaký má smysl se obětovat, za něco, za co člověk nemůže? Postava faráře se svým vlastním způsobem vypořádává s problémy, hnusy, neřestmi a zvrácenostmi, které slyší ve zpovědnici. Nehraje se na žádného spořádaného faráře, který má svatost až na zadku. Přistupuje ke svému okolí s pokornou vírou, lidským rozumem, s trochou cynismu řízlým černým humorem, kdy se nebojí říct naplno k ostatním to, co si momentálně myslí. Film hodný zamyšlení a pozastavení se nad určitými věcmi. Dalších pár zhlédnutí mě určitě nemine. S chutí si to dám znovu. A i kdyby mě film nezasáhl vírou Gleesonova faráře, tak už snad jen díky krásám Irska, půvabné Kelly Reilly a samotnému Gleesonovi. P.S. Líbila se mi autenticita, která z filmu čpí. Kalvárie si na nic nehraje a podává divákovi míru černého humoru a závažnost situace v přijatelných dávkách, obohacených výborným hereckým výkonem Brendana Gleesona.
