V kině běží film Zabiják, Nikita ale přece žádný zabiják není!, i vzkypělo ve mně rozhořčení a vydávám se za biják. Tam startuji sbíječku ladně, to nahlížím dosti kladně, a ještě kladněji stěnu sbíječkou ve slova rozrytou: "Nejsem žádným zabijákem, jsem vládní agentkou, brutální Nikitou!" Neb Nikita je pro mě inspirací, za zvuku sirén rychle se ztrácím... Pak mě ale cosi napadlo (přeci jen nejsem tak úplně Nikita). Přimíchávám se mezi odcházející a nadávající diváky a říkám: "Hele, támhle je něco napsáno ve zdi!" A spěchám tam s nimi. A tak si tam to mé dílo čteme. A najednou koukám, že všichni koukaj na mě. Kouknu na sebe taky. No jo, bodejť by na mě nekoukali, když jsem bílej od omítky. A tak zase prchám. Kdyby tady někde byla šachta na odpadky. Ale nic. A přece! Ale ta vede nahoru. Vidím otevřené sklepní okénko. Soukám se tam. Padám. Dopadám. Vstávám. A vidím Boba. Říká mi: "Ty si ale idiot. Když utíkáš, nikdy nelez do žádnýho sklepa. Sklepy bejvaj zamčený! Tohleto je ale cvičnej sklep, takže není zamčenej, ale dveře jsme zazdili. Takže mazej zpátky na chodník." "To okýnko je hrozně vysoko," říkám Bobovi. "Poraď si," říká Bob. "Tak jo, vysaď mě," říkám já. "Nic takovýho, ne ne," směje se Bob, "pomáhat ti nebudu." Kolik mám peněz v peněžence, přemýšlel jsem. Došel jsem k závěru, že těch pár drobáků a jednu dvě dvoustovky obětuju. "Tu zeď jsi stavěl ty?" zeptal jsem se bezelstně. Když se otočil ke zdi, popošel jsem pomalu pod okýnko a na hliněnou podlahu tam položil šrajtofli. "No jasně že já," chlubil se Bob a zářil jako sluníčko.  "Tak co bude?" zamračil se v zápětí. "Mám jim zavolat, aby nás vytáhli?" zeptal se a v kapse saka lovil mobil. V tom si jí všiml. "Co to tam je?" Přicupital ke šrajtofli, ohnul se pro ni, a já se rozeběhl. Pěkně jsem se odrazil od jeho zad, dost nehezky to křuplo, takže jsem mu asi zlomil páteř, ale v práci pro vlast se se ztrátami počítá, to ví každý, zachytil jsem se okraje okenního otvoru a hup, už jsem byl nahoře. Na chodníku byl klid. Žádný sirény, žádní naštvaní diváci. Jen nějakej týpek v kvádru povídá: "Myslím, že tě už nasadíme do ostrý akce." Sejmul jsem ho loktem. Pak jsem se konečně ztratil v té noci, ve které jsem se měl ztratit hned na začátku.
