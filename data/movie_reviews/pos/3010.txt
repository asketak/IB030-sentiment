// Anglický venkov, čtyřiceti-a-něco-letá badass policajtka v uniformě, okraj společnosti topící se ve fetu a tudíž logicky plno problémových adolescentů, kteří se poflakují od jednoho zločinu ke druhému a do toho všeho jeden malý frustrovaný účetní, který asi nikdy neviděl Fargo. První čtyři epizody jsou tempem i gradací neskutečně zábavné, chytré i vražedné a nabízí prakticky jenom to nejlepší, co dnes britská produkce může nabídnout, pak se to ale zlomí, scénář vytáhne ten nejuspokojivější moment příliš brzy a zbývající dva díly to vypadá trochu jako kdyby tvůrcům zbylo pár stránek prázdného papíru a pár desítek tisíc liber z rozpočtu a tak ještě natočili pomalý, hodně psychologický epilog. Je to škoda, protože jinak bych se vůbec nebál maximálního hodnocení, takhle - i přesto že mi i to rodinné drama v závěru celkem sedlo - to nakonec bude jen za hodně spokojených 8/10 a můžu jedině doufat ve stejně kvalitní druhou sérii. Tohle veselé údolí má určitě ještě hodně co nabídnout.
