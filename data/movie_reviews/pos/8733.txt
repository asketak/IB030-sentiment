Holmesův intelekt je natolik výjimečný, že po něm rádi sáhnou i z nejvyšších pater vlády Jejího Veličenstva. Jako třeba v případě tohoto dobrodružství, kdy jeden z členů kabinetu někam zabordelil důležitý dopis (tedy s takovým vysvětlením se má na konci smířit předseda vlády, což nevypovídá nic dobrého o Doylově mínění o jeho IQ). Highlight dílu: Watson odstraňuje koberec a Jeremy Brett se vrhá na podlahu a hledá, zkoumá, šátrá... až najde. Najde sice nic, ale i to je důležitým kamínkem v mozaice úspěšného řešení případu. Sherlock ještě před tím geniálně vyláká inspektora Lestrada z místnosti, pošle jej zpucovat konstábla a tím zabije dvě mouchy jednou ranou: najde, co hledal, a zároveň mu nešťastný konstábl potvrdí podezření na toho, kdo si hrál s tepichem a je autorem oné "druhé" skvrny z názvu povídky. Další skvělý díl skvělého seriálu.
