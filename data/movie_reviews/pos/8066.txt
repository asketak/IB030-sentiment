Autor skladby byl Brian May (i když je dle nově nastaveného pravidla v kapele - dělíme se rovným dílem - podepsaná oficiálně jako skladba Queen), který tímto songem reagoval na britský - a zejména ten bulvární - tisk. Ten se v té době nimral v Mayově rozvodu, vztahu s herečkou (a zpěvačkou) Anitou Dobsonovou a také v Mercuryho měnícím se vzhledu a stále vzácnějším objevování na veřejnosti. May chtěl zkrátka říci, co si o bulváru myslí. Roger Taylor na singl nemá dobré vzpomínky. Píseň nepatří mezi jeho oblíbené, ani natáčení klipu jej moc nebavilo. Podle něj je to dokonce jejich nejnudnější video. Pro píseň "Skandál" by čekal něco skandálnějšího. I May na komentáři DVD Greatest Video Hits II uznal, že je to poněkud chladné.
