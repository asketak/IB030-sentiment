Dlouho jsem s hodnocením váhal. Bezprostředně po skončení filmu v kině jsem byl naštvaný. Při vstupu do kina jsem očekával, že dostanu klasický horor, lekačky, krev, strach a dejme tomu nějaký šokantní zážitek a minimálně další důvod, proč se bát do lesa. Ovšem nic z toho, z těch klasických hororových berliček, nečekejte. Ten pravý zážitek z filmu, pokud jste schopni filmově přemýšlet, se dostaví až po vychladnutí. Film ukrývá několik výrazově a atmosféricky zajímavých scén, kde se čeká děsivá gradace šponovaná tísnivou a pod kůži ryjící smyčcovou hudbou, ale režisér to dávkuje vyloženě po troškách a když už si myslíte, že šlápne do pedálu, tak to utne. Celkově si myslím, že z potenciálu lesa a čarodějnictví mohli tvůrci vytěžit mnohem více a mohlo to stále zůstat i v tomto balení. Herecky je film na velmi dobré úrovni. Otec, s hlubokým hlasem jako sám les, je ve staroangličtině výtečný. Děti jsou herecky snad nejsnesitelnější za hodně filmů zpět. Nepamatuju, kdy by mi děti ve filmu takhle nelezly na nervy. Matka a dcera, geniální generační a náboženský střet. Náboženství je vůbec další složka filmu, která někomu jen tak nesedne. Plno náboženských promluv je občas dlouhých, ale v konečném kontextu dává všechno smysl. Ale v čem je dle mého film tak silný? Zaprvé ve vizuálu. Atmosféra Nové Anglie v 17.století je výtečně vyobrazená. Zadruhé, film geniálně ukazuje, v jakém dogmatu žili tito lidé, jak strašný život v zásadě byl a hlavně jak byl obklopený neustálým strachem, až děsivou spiritualitou, která ovlivňovala jejich každodenní život. Zatřetí, film je strhující ve své kontinuitě. Na první pohled se to bude zdát jako nudná fraška, ale po zamyšlení a zhodnocení s odstupem času musíte uznat, že to všechno mělo logiku a řád a ke konci to do sebe všechno krásně zapadalo. Výborný film, který je ale zapotřebí si nechat uležet. Já ho docenil až po nějaké době.
