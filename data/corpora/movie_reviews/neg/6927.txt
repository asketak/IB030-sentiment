Neviem. Z filmu cítiť oportunizmus a kalkul, ktorý mi je v tomto konkrétnom prípade trošku nesympatický.  Inšpirácia prípadom Josefa Fritzla je zjavná a z pohľadu spisovateľky či filmárov hľadajúcich nosnú a predajnú tému im zrejme zacinkali doláre v očiach len čo sa celá kauza medializovala. Nevadil by mi dokumentaristický prístup, v čom je kniha podľa všetkého lepšia, ale Abrahamson balí celý film do akéhosi lacného hallmarkovského hávu, ktorého hlavným cieľom je všetko pekne zjednodušiť a primäť divákov, aby si vo svojich pohodlných kresielkach požmolili kapesníčky. Inak povedané sa z nepochopiteľne absurdného utrpenia nejakého človeka miesto zodpovedného rozboru robí sentimentálna, prvoplánová žmýkačka sĺz pre Joža Lopatu s rodinou. Už len ten plagát hýriaci sýtymi farbami, usmiatou maminkou so synčekom a tým pádom v podstate vzbudzujúcim nádej a optimizmus. Sorry, ale až príliš pestrý a romantický obal pre tému, ktorá je v jadre niečo odporné a desivé a niečo čo na reálnych aktéroch zrejme zanechalo škaredé šrámy, ktoré sa nikdy nezahoja. Keby nejaký výťažok z toho išiel obetiam podobných zverstiev - ale o ničom takom neviem a bolo by to myslím pomerne vhodné gesto. Zámienka síce je, že film nám odovzdáva dôležité posolstvo o našej dobe - ale čo vám ja viem. Potrebujú prípady ako Fritzl melodramatické interpretácie s clivou hudbou, slzopudnými okamihmi a nejakým príjemne ladeným záverom, ktorý nám do tej čiernej kávy má pridať štipku cukru? Nebol by vhodnejší presný a neprikrášlený psychologický rozbor páchateľa, obetí a možno nejaké varovanie na čo si dávať pozor? Taký film by bol asi ťažšie stráviteľný, ale keď už sa do takejto témy pustiť, tak poriadne. Tož toľko ja. Inak je film spravený solídne, psychológia je miestami dobrá, hudba je fajn a Brie Larson a Jacob Tremblay sú sympatická dvojica. Všetky tie ceny a adorácia pre Brie Larson mi prídu skôr dôsledok tej témy, ktorou sa film zaoberá a nie úplne zaslúžené, ale budiž.
