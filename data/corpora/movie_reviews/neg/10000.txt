Zack Snyder si vzal až příliš velké sousto. Délka filmu je sice více než 150 minut, ale i tak je to málo. Je zde přehršel scén a postav, které nedostávají dostatečný prostor a v ideálním světě by Snyder pro naplnění všech svých cílů potřeboval stopáž okolo 7 hodin. Možná je to dáno tím, že se DC usilovně snaží dohnat Marvel a tak místo trpělivého a pozvolného proplétání postav vypustí do jednoho filmu ohromné množství odkazů na něco, co se stalo nebo stane, přičemž komiksový fanoušek popustí své svěrače nadšením kdykoliv na něco podobného natrefí, zato obyčejný smrtelník tápe a z kina zaručeně odchází zmatený. Snyderův rukopis je zde znatelně znát, vše si dostatečně dlouho vychutnává a nešetří dlouhými a zpomalenými záběry. Bohužel tady na to není čas a důsledkem je nevyužití postav ( např.: skvělého Alfréda v podání Jeremyho Ironse ), zmatená kompozice a přímo debilní finální bitva. Nejlepší akci obstarává samotný temný rytíř, souboj Batmana a Supermana pouze tvoří předehru pro konečný souboj, kde se konečně vytvoří kooperace mezi již zmiňovanými a vyhublou Wonder Woman v podání Gal Gadot, o které mohu nanejvýš říct, že jí to sluší ( podrobnější hodnocení si nedovolím, protože je další z postav, která nedostala prostor ). Jenže místo nezapomenutelného vražedného souboje je nám naporcovaná krátká, nepřehledná bitva v hlavní roli se zeleným plátnem, ve které Batman pouze prchá před monstrem a Superman půlku boje leží na zemi a vyznává lásku Lois ( Amy Adams ). První hodina vláčně osvětluje události minulé a představuje postavy, v druhé části se začne konečně něco dít, ale jak již bylo zmíněno, vrchol je totálně zazděn. Bohužel ani poklidná část neuspokojí díky přehnaně velkému množství scén, které napomáhají celkovému pocitu zmatenosti a nejednotnosti filmu. Po vlně negativní kritiky mohu konečně zmínit i pozitiva a to především výraznou hudbu Hanse Zimmera, která zdůrazňuje ponurou atmosféru. Dalším kladem je také Ben Affleck v roli Batmana, který sice nedokáže konkurovat Christianu Baleovi, ale rozhodně nedělá ostudu. Kromě Batmana se ztvárnění podařilo již zmiňovanému Jeremymu Ironsovi ( Alfréd ) a také Jesse Eisenberg ( Lex Luthor ) byl díky svému osobitému výkonu přínosem. Henry Cavill ( Superman ) ukázal, že se umí i důležitě zamračit a podal průměrný, ale dostačující výkon. Zimmer a herci odvedli slušný kus práce, bohužel na kvalitní snímek to nestačí. Počkám si na eRkový sestřih, který slibuje 30 minut zábavy navíc a pevně doufám, že delší verze pomůže vytvořit ucelenější dílo, které uspokojí jak fanoušky akce, tak osoby komiksem nedotčené, které konečně pochopí všemožné souvislosti. 65%
