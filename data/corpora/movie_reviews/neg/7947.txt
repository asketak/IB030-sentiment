Slibně „obsazený“ dokument (komentář čte Daniel Day-Lewis, o názor nebo vzpomínku se podělí Martin Scorsese, John Landis nebo Philip Kemp), který se ale do padesáti minut snaží vměstnat skoro stoletou historii slavného studia. Skáče se od filmu k filmu, herečtí veteráni tahají z rukávu historky z natáčení, známí režiséři popisují své oblíbené scény. Mnohé filmy jsou přitom zcela opomenuty a jiné odbyty jedním souvětím, takže dokumentu nelze doporučit ani pro vytvoření základní představy o portfoliu Ealingu (ale alespoň je zřejmé, že tam nevznikaly pouze komedie). Hlubší vhled, širší kontext nebo snahu oživit suchopárné povídání nápaditějším střihem či méně korektní myšlenkou nečekejte. Studio stojící za tak rozkošně cynickými, podstatu anglické distingovanosti demaskujícími filmy jako Šlechetné srdce a šlechtické korunky nebo Pět lupičů a stará dáma by si zasloužilo méně upjatou poctu.
