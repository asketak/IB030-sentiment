Když to shrnu hodně pejorativně, tak jde o takový nedotažený pokus o nečeský festivalový artík... Z filmu není jasné, zda autoři záměrně chtěli vyvolat pocit, že Hepnarová žila v sebeklamu - u soudu sice tvrdí, že je otloukánek, ale ve skutečnosti tomu příliš mnoho scén nenasvědčuje. Spíš bych se přikláněl k tomu, že se tvůrcům její "otloukánství" nepodařilo přesvědčivě vylíčit. Film se tak nejspíš kvůli tomuto "paradoxu" míjí s diváckým účinkem, protože divák si myslí a cítí něco úplně jiného než co po něm chtěl autor. (Mně například Hepnarová během soudního procesu přišla odporná.) Dále je největší slabinou filmu patrně střih (varovné je už jen to, že střihačem je jeden z producentů filmu!?). Scény jsou za sebou naházené bez ladu a skladu, není jasné, které jsou podstatné či nepodstatné; každý záběr působí, že byl stejně dlouhý jako ten předchozí. Kvůli tomu ani příliš nefunguje eliptické vyprávění. Podobně není často ani ujasněné postavení kamery - někdy Hepnarové - v momentech, které se zdají důležité - vidíme do obličeje, jindy ne, několikrát rámování obrazu akcentuje vedlejší postavy na úkor hlavní aniž by bylo jasné proč. Lesbické scény už jsou vyloženě snahou být co nejevropštější. Upomenou na Život Adéle, jelikož i tam byl motiv homosexuality chápán jako něco normativního... Zádrhel je v tom, že Život Adéle se odehrával v současné Francii a nikoli v prudérním ČSSR.
