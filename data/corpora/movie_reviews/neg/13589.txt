Není to špatný film, ale trpí na všechny možné neduhy komediálních hororů (nebo jakéhokoli jiného žánru, který se míchá s komedií příliš, řekněme, okatě). Na rozdíl od jiných je naštěstí docela vtipný a může za to hlavně "mistr Bob naděje", jak Boba Hopea jednou přeložili čeští tvůrci Simpsonových, který je z ansámblu nejlepší herec a taky to dává jasně najevo. Sekunduje mu hlavně docela hezká Paulette Goddardová a celkem potrhlý scénář, který se snažil nacpat do filmu tak moc jednotlivých propriet, až je z toho ve výsledku nestravitelný guláš, po kterém bolí žaludek. To je asi chyba číslo jedna; druhou je tradiční zapojení zbabělé komické figurky (která není vůbec vtipná) černocha. Zde musím Dextera1 poopravit, na tom, že se zde objevuje, není vůbec nic překvapujícího, naopak - dlouho před rokem výroby tohoto filmu a ještě dlouho po něm Afroameričanům patřily pouze dvě role - sluhové a zbabělé komické figurky (a někdy obojí dohromady). (Rovněž nejde o první zombie komedii atd., ale to je snad jasné.) Taky stopáž je hodně přepálená, asi aby se všechny možné propriety stihly využít, ale kvůli tomu příběh těžce ztrácí tempo a nevytrhne ho ani Goddardová v plavkách. Trochu mě to mrzí, protože úvod v bouřce na Manhattanu dokázal, že vytvořit atmosféru by tvůrci uměli - ani nemusí jít o starý zámek, stačí manhattanský byt, důležité je to kolem, a úvodní scéna je špičková; bohužel v dalším ději se jí film už nepřiblíží. Což je vzhledem k nádherně studiovým exotickým lokacím škoda, protože vypadají parádně. Jenže snímek uvízl na půli cesty mezi dobrým filmem a přitroublou komedií (které má, jak už delší čas pozoruju, tak rád Liquido26 ;-) a výsledný dojem je bohužel trochu rozpačitý.
