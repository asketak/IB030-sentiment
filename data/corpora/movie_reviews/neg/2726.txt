Otřesné. Jan Pivec byl opravdový gigant českého jeviště, nezapomenutelný herec a svérázný člověk, ale to ještě neznamená, že o něm mohou vznikat podobné zhůvěřilé zkazky. Pivec sem, Pivec tam, ale skutek utek. Hned na úvod je nám představena směsice historek v podání přeživších kolegů a přátel, z nichž se dozvíme toliko, že Jeníček byl divný pavouk, hypochondr, cholerik, náruživý kuřák a že svého času proháněl ženské sukně. Jsou zmíněny Hejnice, kam Pivec často a rád jezdíval, další série klepů, tentokrát na téma manželky a matky. Z divadelních rolí je připomenuta jen slavná role Jaga v Shakespearově Othellovi a prostřednictvím televizního záznamu také postava rytíře Falstaffa ve Veselých paničkách windsorských. Zazní cosi o nejslavnějším hilarovském období a šlus. Stejně tak film. Mezi tím vším se objevují otravné doplňující záběry z pražských ulic, včetně nejrůznějších detailů Národního divadla a kavárny Slavie. Ta zastává v režisérčině autorské představě zřejmě nějaké zvláštní místo, protože co chvíli se objevuje záběr na zdejšího pianistu, na sklenku s vínem, na hrníček s voňavou kávou... a aby celek působil adekvátně, je sem z pocitu jakéhosi melancholického rozpoložení vřazena náladová hudba, oscilující mezi nejapnou cirkusovou manéží a pohřební panychidou. Zbytečně natočeno, zbytečně shlédnuto.
