Začíná to lahůdkově, končí hloupě a nudně. A celkově je to prostě zbytečný příspěvek do filmové historie. Původní kriminální kus z prostředí divokých vln a ještě divočejších (a tempo neztrácejících) honiček si za ta léta získal zástupy fanoušků. A Kathryn Bigelow pod producentským dohledem Jamese Camerona tehdy jednoznačně dokázovala, že na chlapská témata rozhodně má. Remake má tak akorát na to, že nás solidně namíchne. Místo surfařů musíme sledovat partu milovníků adrenalinu, kteří by zařvali hned zkraje (a ne tak pitomě, jak si scénárista usmyslí), všeho se nám dostane víc, má to být cool a máme si z toho sednout na zadek. Swayze a Reeves měli charisma, tady neumíme napsat ani silnou dialogovou scénu. Příběh je řídký jak paměť mé tchýně. Luke Bracey ukazuje tělo, ale na hodinách herectví spal, ekoterorista Édgar Ramírez má charisma na rozdávání, ale tady jen tupě zírá do dálky, Teresa Palmer je bytost éterická, ale pro děj naprosto zbytečná. A všichni dělají remakům špatnou pověst. Kroky zločinecké party nejsou navíc zrovna smysluplné, když si nedávají po hubě, tak z ní vypouštějí žvásty o matičce Zemi, a když už se klade důraz na extrémní sporty, nejsou nikterak dějově provázané s tím, co se jinak odehrává na plátně. A pak tihle šašci zasypou balvany nevinné řidiče náklaďáků. Ještě, že to s námi ta naše modrá planeta ještě nezabalila. Bože. Zatím to nechám, ale asi brzy stáhnu na dvě hvězdy. I kvůli tomu, jak moc jsem se těšil.
