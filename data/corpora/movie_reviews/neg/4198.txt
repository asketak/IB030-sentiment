Připravil jsem se na Anubise dalmatina, Rea jakožto vlastníka vzducholodě na solární pohon i pyramidy ve tvaru krychle, takže mě nějaký ten drobný historický nonsens či mytologická nesrovnalost nemohly rozhodit. Zatímco poprsí špulící křoví mě docela oslovilo (od toho tam ostatně je), charismatu skoupý Lannister z Trocnova či Leonidas hrající si na Xerxese nikoliv a u chmatáka Thwaitese jsem si dokonce přál, aby sestoupil Apofis a udělal s ním to, co hladová krajta dělá potkanům.  Nevadil mi scénář, který neměl ani cenu papyru, na kterém byl vytištěný. Skousl jsem i Proyasovu snahu vytáhnout mi měděnými dráty trikového bordelu mozek z dutiny lebeční. Vlastně v zásadě proti té pohádce nic nemám, jen mě ti různí starověcí bohové v moderních hollywoodských sandálech už poněkud unavují..
