Na významovou rafinovanost se v Rudém oddílu žen skutečně nehraje - postavy mluví v revolučních heslech, neustále zaujímají pózy jako z plakátu a veškeré jejich jednání je řízeno kolektivistickou sounáležitostí s proletariátem a oddaností komunistické straně, nikoli individuálními motivacemi a emocemi. Jin Xie (který během kulturní revoluce na nějaký čas skončil na nucených pracích jakožto údajný pravičák) sice do filmu původně zařadil milostnou linii, ale establishment mu tuto vykročení z dobových pravidel čínských válečných snímků nedovolil, takže láska mezi Qionghua a Changqingem je nakonec tím jediným, co je ve výsledném sestřihu jen lehce naznačeno. Okatost ideologického podtextu (přičemž by se dalo diskutovat o oprávněnosti oné předpony "pod-") spolu s důsledným nezájmem o intimní a emocionální svět postav ovšem nakonec vede hlavně k divácké distancovanosti - do Qionghuina utrpení pod bičem feudálního pána ani do jejího revolučního nadšení se moc nejde vcítit. Velmi návodné je i stylistické zpracování. Dramatické kompozice, působivé užití barev a expresivní svícení však zároveň nenechávající nikoho na pochybách o Xieho řemeslných kvalitách.
