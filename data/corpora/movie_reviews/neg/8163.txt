V pořadí sedmý, předposlední díl Išiiho volné ero-guro série. Většina z jednotlivých dílů byla koncipována jako povídkové filmy o třech příbězích, z nichž každý různým způsobem prezentoval techniky trestu, mučení a sexuálního násilí. Šlo povětšinou o extrémní gore, kde (softcore) sex a násilí hrály natolik dominantní roli, že odkazovaly samy na sebe, přičemž zintezivňovaly umělecký rozsah právě prezentovaného. Zcela konvenční, v mnoha případech nepodstatné a někdy i poměrně překombinované vyprávění tím ustoupilo do pozadí a divák se soustředil výhradně na výše zmíněné. [==] Yakuza's Law do Išiiho ero-guro série stále můžeme zařadit, je zde ale znatelný posun. Tvůrce upouští od sexuální tematiky a ve trojlístku příběhů (každý z odlišné doby - 1. období Edo, 2. Meidži - někdy uváděno z období Taišó, 3. období Šówa, resp. šlo o tehdejší současnost) zkoumá pravidla jakuzy a následné tresty při jejich porušení. Išii si počíná nicméně nadmíru profesorsky a příběhy vyznívají příliš tradičně. Jako jednoznačně nejlepší část filmu tak zůstává úvodní titulková sekvence, která je pojata jako procházka historií japonského mučení, resp. různými metodami napříč dobou. Více o filmu k přečtení zde: http://www.midnighteye.com/reviews/the-yakuzas-law-lynching/
