To, co by v minulých dílech tvořilo páteř vyprávění, se v trojce stihlo v úvodní "Eye of the Tiger" montáži - Rocky získává titul, vítězí nad vyzyvateli a stává se "civilizovanou" superhvězdou s milující Adrian po boku. Ale jen do chvíle, než kvůli rozptylujícímu cirkusu kolem nestačí na chvástavě arogantní mlátičku Clubbera Langa. Obligátní trénink se tak zaměřuje s cílem dostat zpátky "pohled tygra", namísto toho odevzdaně poraženeckého, ustrašeného. Ač se Stallone jako scénárista snažil, tentokrát už viditelně vařil z vody, na což doplatila jak opravdovost titulního charakteru, tak i jeho herecký výkon; zato výrazně do popředí postoupila boxerská klání v ringu.
