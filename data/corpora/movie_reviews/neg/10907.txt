Účastníci zájezdu, natočení 37 let před Vejdělkem - místo Jadranu se zde jezdí po celé Evropě a místo Jitky Kocurové je zde krajně nesympatický Ian McShane. Když jsem se o existenci tohoto filmu dozvěděl, moje první reakce byla něco ve smyslu och, co to je zase za kokotinu, navíc s tak úchylným názvem, ale když jsem si ho pustil, překvapeně jsem zjistil, že se na to dá docela koukat. Hrozný český dabing, ve kterém to odvysílala ČT2, se sice vydatně snažil mi celkový dojem z filmu zhnusit, ale nakonec musím říct, že se mi to celkem líbilo (ačkoli jsem si během sledování vzpomněl na svou kritiku, kterou jsem psal už kdysi k filmu Svéráz národního lovu - že nemám rád filmy, jejichž humor je založen na utahování si z národních stereotypů). Zvolené evropské lokace, kterými postavy projíždějí, mě více než potěšily, a na Suzanne Pleshette, o kterou se celou dobu pokouší průvodce zájezdu, se velmi dobře kouká, takže za mě asi nakonec spokojenost. Vittorio De Sica v epizodní roli ševce potěšil, naopak Anitu Ekberg uvedenou v titulcích jsem tam nějak nepostřehl.
