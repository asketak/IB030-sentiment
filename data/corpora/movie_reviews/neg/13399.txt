Německé hororové drama, jež popisuje zánik jedné berlínské rodinky. Mark a Anna mají manželské problémy, jež vyvrcholí odchodem Anny z domu. Poměrně despotický a agresivní muž (Brit S. Neill) dává svou zmatenou a čím dál více bláznivou ženu (krásnou Francouzku I. Adjani) sledovat. Stopa žárlivého manžela však nedovede ke klasickému milenci, nýbrž k sokovi velmi podivnému, vládnoucímu schopností ovládat lidskou mysl. Zpočátku jsem měl dojem, že osobou trpící duševní chorobou bude cholerický Mark, avšak v průběhu filmu se jasně začalo ukazovat, že ona bizarní posedlost zcela pohltila Annu. Právě ve stupňování její duševní nestability a šíleného, neovladatelného chování v jejím vynikajícím podání, jež vyvrcholilo neskutečně brutální scénou v opuštěné nádražní chodbě, spatřuji hlavní umělecký prvek snímku. Posedlost polského režiséra Źulawského však nemohu hodnotit lépe jak průměrně, neboť z celkového pohledu mě dílo poněkud zklamalo, některé scény naznačovaly hororový potenciál, avšak jakmile došlo k zobrazení oné nepřátelské bestie, psychologická obava z neznámého se rozplynula a tajemný charakter snímku se náhle jevil banálně. Z hororového hlediska u mě Posedlost neobstála, herecké výkony obou hlavních představitelů však za shlédnutí stojí.
