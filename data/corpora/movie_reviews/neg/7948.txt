Dnes budu muset vycházet z hodnocení našeho šestiletého Honzíka - jde totiž o film pro děti, žádná psychologie se tu nenosí.   Kdybych totiž chtěl dospěle rýpat, tak by mi přišlo divné, že někde chátrá budova hotelu bez zájmu investorů a stavebních firem, nebo že někde žije kurátor, který by vnitřně chápal dvě protivné děti, které podvádějí a dělají jeden průšvih za druhým. (Navíc mně osobně nesedí ta hlavní hérečka, Emma Roberts -, která mi přišla falešně přemoudřelá už v Nancy Drew. A zklamal mě i výkon F.B., tedy Lisy Kudrow, dokonce jsem ji nepoznal, jak chudák holka od Přátel sešla.  Ale podívejme se na film dětskýma očima. Následující text napsal šest a půl letý kluk, do počítače, tak prosím omluvte všechny chyby:  "přibéh jednoho kluka a holky, kteří objevi starý hotel pro psy. asi tak 29 psu, kteři v hotelu zustali.mezi tím se zamilujou 2 psi julje a romeo. Zatím ostanich 27 psů si uživaj legraci, ale hotel pro psy nebyl jenom zajmavý film ale i komedie.leny docela dobrý pes ale je taky největší ze vsech psu. cooper pes, který se nezda aní v hotelu pro psi ale jenom nikde kde ho znaji.heri pes kteri se nestratí ale fakt i když heri už se dostal do hotelu pro psy. julie docela nádherný pes i když se zamiloval do romea to je taky pes. jinak je julie čistokrevná nádherná a samozřejmě v hotelu pro psy je už 18 let. romeo jak už jsem říkal u julie že se do julie zamiloval prostě. i když ten pes je z nich úplně nejmladší protože v hotelu pro psy je jenom 10 let. georgie tenhle pes je uzařazen do těch nejlepší psu v hotelu pro psi je už 42 let.shep je pes chlupatý a samozřejmě nadherný shep je v hotelu pro psi je už 28 let.patek je pes je jako nový v hotelu pro psi je už 1 rok ale občas mně napina tenhle film hotel pro psy .občas tomu filmu řikam q 2 napsal honzík"  Každopádně u toho vydržel Honzík koukat až do konce, což se stane u mála filmů. Příběh je o dvou osiřelých dětech, které střídají pěstouny, nemají kapesné, tak si přivydělávají podvody, ale také se starají tajně už několik let o bílého oříška. Jednoho dne je náhoda zavede do nefungujícího opuštěného hotelu, kde žijí další opuštění psy, a společně s klukem ze Zverimexu pojmou plán udělat tento hotel pro zatoulané psy.   Dokonce ukradnou i psy z útulku a díky šikovnosti brášky jsou všude samé vynálezy, které pejsci ocení - záchody s patníkem, psí kino s dveřmi od aut, automatický krmič a další zajímavosti. Pak však celá věc praskne a chvíli to vypadá na totální fiasko. Nakonec ale zasáhne onen hodný kurátor a vše dobře dopadne. Zkrátka oddechový film  pro děti, jak má být, sem tam se objeví i nějaký ten humor.  Na úvod disku trailer na Madagaskar 2, v bonusech komentář (jen GB titulky), film o filmu (19:06), dokument o speciálních efektech (6:00), castingu (6:28), štěkotu na povel (4:43), osm vystřižených scén (10:11) - to vše s CZ titulky, a ještě trailer (2:25) a tři fotogalerie. Taková bonusová úrodička se v poslední době hodně málo vidí. Navíc i technické převedení filmu je mírně nadprůměrné včetně zvuku, dokonce i dabing bych řekl, že se povedl.
