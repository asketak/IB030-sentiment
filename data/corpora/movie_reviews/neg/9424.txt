Slušný zástupce young adult urban fantasy podle známé knižní série Mortal instruments od Cassandry Clare (vyšlo i v češtině). Po vyloženě nepovedeném filmu je seriál trošku zábavnější zajímavými postavemi a udivuje solidní výpravou, kde se zjevně nešetřilo. Hlavní hrdinka Clary (Katherine McNamara) je sice poněkud toporná po herecké stránce a scénář jí předepisuje povahu na zabití, ale vyvažuje to svou pohledností. Její herecký partner Dominic Sherwood na tom ostatně není jinak. Naštěstí jsou v pozadí zábavnější postavy hrané lepšími herci (Matthew Daddario, Emeraude Toubia, Harry Shum Jr.). Škoda hlavního záporáka Alana Van Spranga, který je všechno ostatní jen ne charismatický vůdce opozice, jak by měl podle scénáře působit. V příběhu je vidět knižní předloha, takže dává smysl a rozehrává množství zápletek, které by měly vydržet na několik sérií. Teenagery může nadchnout, dospělí se možná budou nudit, ale přežijí bez následků, což se o jiných young adult seriálech říct nedá.
