Dej by sa dal zhrnúť (spoiler) do jednej vety: Čo robili deti počas neprítomnosti mamy, ktorá odišla za prácou ďaleko. No čo by: tie mladšie čakali mamičku, vzorne s ňou skajpovali aj volali, túžili po darčekoch alebo aspoň po ich prísľuboch.  V ostatných veciach sa snažili robiť to čo ostatní dospelí a deti, len s niektorými nedokonalosťami: hrali sa, pozerali mydlové opery a rozprávky v telke, pomáhali pri varení, chodili do obchodu a so smeťami (občas rozsypali mimo koša). Náhradnou maminou sa stala najstaršia sestra siedmich súrodencov. Na ňu sústreďuje režisérska hlavnú pozornosť. Sestry a bratia tvoria len štafáž jej prežívania, teda hádam s výnimkou najmladšieho (?) uplakaného chlapčeka. Ostatní splynuli s davom súrodencov. Zjavná inšpirácia vlastným osudom režisérky, ktorej zdrhli rodičia pred rokom 1989 (v čase režimu Nicolaeho Ceaușescua) na Západ a ju nechali v Rumunsku. Toto prehnané sústredenie vytesnilo z dokumentu otca, ktorého akoby bolo tabu spomenúť. Systém finančnej podpory mnohodetnej rodiny sa tu nerieši, len cez posielané peniaze od maminy. Pre absenciu týchto, s rodinou organicky spätých vecí a bez vysvetlenia chýbajúcich členov rodiny (kde sú starí rodičia, čo robia?) sa stal výsledok len takou rozvarenou glejovitou kašou, čo mohla byť chutnou mamaligou so smotanou a bryndzou.
