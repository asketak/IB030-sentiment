Nápad dobrý a originální - zajištění rodiče si vyjedou na plavbu okolo světa a doma nechají dospělou dceru a dospívajícího syna = zaděláno na průšvih. Záhy divák pochopí, že to byla chyba, protože, logicky, začnou kamarádi, sex, párty, děti se přestanou chovat zodpovědně a synáček přestává chodit do školy. Výborný vzkaz pro všechny rodiče. Zpracování filmu je slušné, herecké výkony odpovídají nasazeným hercům - nikdo nepřekvapí, nikdo nezklame. Myšlenka tedy výborná, herci v pořádku... Začátek filmu mě bavil a jako rodič, který se řítí do stejného období jsem se těšil na příběh. Jenže veškeré očekávání a těšení postupně utloukl pro mě neskutečně rozvláčný a ke smrti roztahaný děj. Film mě postupně otrávil, manželka ho ve dvou třetinách vzdala úplně (má volňáska) a já se z povinnosti (jsem promítač) dodíval. Statické scény ať už z bytu rodičů a dětí, neustálé přemýšlení o ničem, sexuální scény začínajících puberťáků... To všechno by ve filmu sedělo, ale nesmělo by to být tak neskutečně otravně dlouhé ! Super nápad - do děje zakomponovaný příběh psa, kterého rodiče berou sebou (další nerozum) a nakonec se ztratí a čeká na ostrově, jestli si na něj někdo vzpomene. Dobře, ale proč všechny scény tak moc dlouhé a proč tolik ??? Nevadí mi utahanější filmy, rád se zastavím a koukám jen na obyčejné věci, ale čeho je moc, toho je příliš. Takže pokud vám nevadí dívat se do nekonečna na psa sedícího v dešti na pobřeží moře - film je váš. Ale jo - jděte se podívat, pokud jste rodiče, pochopíte, že nechávat dospívající děti déle jak 14 dní samotné doma je blbost a koleda o průšvih a brát psa na dovolenou ještě větší. Dal jsem tři hvězdy - za nápad, za důležitý vzkaz pro společnost a za chudáka neustále zmoklého psa, který podal rozhodně nejlepší herecký výkon.
