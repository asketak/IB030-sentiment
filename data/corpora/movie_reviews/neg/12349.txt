Asi nejlepším popisem filnu je výraz "promarněná šance". Film měl všechny předpoklady stát se skvělou hororovou komedií, ale bohužel je zahodil. Nevím, jestli je na vině špatný scénář nebo brutální krácení, ale v této podobě film ztrácí smysl a spád, i když zdánlivě nesmyslnné spojení klasiky Jane Austen se zombie apokalypsou se ukázalo jako skvěle funkční. Herci jsou sympatičtí a pozoruhodně dobří jsou i méně zkušení představitelé důležitých rolí jako Bella Heathcote. V kladném slova smyslu vyniká v hlavní roli Lily James, která nedávno zazářila jako Popelka, a šaškující Matt Smith, který je dobře znám především v komunitě fanoušků Doctora Who. Škoda malého prostoru pro charismatickou Lenu Headey a zkušeného Charlese Dance. Oceňuji kvalitní interiéry i exteriéry staré Anglie. U kostýmů a pojetí bych více ocenil historizující pojetí, ale komedie snese hodně. Některé scény jsou vynikající - oblékací scény s utahovaním korzetů prokládané ukrýváním nožů, bitka na plese, záměna vyšívání za čištění zbraní nebo výcvik ve sklepě, ale tohle celý film neutáhne. Film nejvíc ztrácí na nedomyšlených liniích děje (čtyři jezdci apokalypsy, dcera lady Catherine) a brutálních střizích v ději ničících gradaci. Ocenil bych i víc prostoru pro bojové scény sester Bennetových a lady Catherine, které se přímo nabízejí. Schází i závěrečná bitva o Rossings, i když doporučuji počkat na závěrečnou scénu uprostřed titulků. Škoda - dobrý nápad, kvalitní herci, množství vtípků, ale celek nefunguje.
