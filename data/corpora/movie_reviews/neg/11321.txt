Pôvodný Bod zlomu je síce považovaný za akčnú klasiku prvej polovice deväťdesiatych rokov, ale mňa si nikdy výraznejšie nezískal, príde mi len ako priemerná žánrovka, v ktorej sa potenciál extrémnych športovcov vôbec nevyužil. Aj preto som bol na tento remake celkom zvedavý a síce sa ani tentoraz nejedná o žiadny klenot, ale aj tak som určite spokojnejší. Príbehovo sa určite nejedná o nič výnimočné, je to vlastne len kópia už videného a navyše v prvej polovici sa nájde aj niekoľko scén, ktoré mi prišli zbytočné a len spomalili inak svižné tempo, ale zase to pôsobí príjemne pestro, keďže zločinci sa venujú prakticky všetkým známejším druhom extrémnych športov, čo ma veľmi potešilo, občas sa darí navodiť výbornú atmosféru, hlavne celá časť v Alpách alebo finále, kedy som už aj k postavám pociťoval nejaký vzťah a bavili ma aj tie ich dialógy, čo sa napríklad v prvej polovici moc nedarilo. Ale aj celkovo sa na to dlhší čas pozerá až prekvapivo dobre, za čo môže aj samotná skupina športovcov. Síce ten ich ekoterorizmus sa mohol podať aj lepšie, toto moc nefungovalo, ale zase majú aj druhý cieľ, splnenie osmičky mimoriadne náročných cieľov z rozmanitých extrémnych športov, čomu som síce vôbec neveril, ale aj tak sa mi to páčilo a prial som im to. Kvôli tomu tu síce nefunguje tá kriminálna línia, ale v tomto prípade to ani trochu neprekáža, fandil som tu vlastne úplne všetkým dôležitým postavám. Po akčnej stránke som tentoraz veľmi spokojný, ale platí presne to, čo som aj čakal, teda že ich zábavnosť bude závisieľ čisto od môjho vzťahu k danému športu. Ale aj tak musím všeobecne pochváliť, že všetky sú technicky prvotriedne zvládnuté a nie sú až tak moc závislé na digitálnych efektoch, ale na poctivej kaskadérskej práci, za čo si tvorcovia zaslúžia veľkú pochvalu. A za vrchol filmu musím rozhodne označiť wingsuit, snowboard a horolezeckú naháňačku, všetky tri sekvencie sa mi veľmi páčili a sú hodné opakovaného pozretia. S hereckým obsadením tiež nemám problém, hlavné duo Luke Bracey a Édgar Ramírez mi prišlo až prekvapivo sympatické, ale poteší aj zvyšok skupiny, sympatická Teresa Palmer a viacero známych tvárí vo vedľajších úlohách. Režijne tu nemám čo vytknúť, v rámci žánru prvotriedna kvalita. A hudba to občas tiež nadmieru spríjemní. Takže síce ani tentoraz nedávam lepšie hodnotenie, za čo môže zápletka a slabšia prvá polovica, ale inak je to pre mňa rozhodne lepšie, než originál, kladov je tu dosť a hlavne vďaka spomínaným sekvenciám si to ešte pár krát s radosťou pozriem. 69%
