Adam Brown vás rozhodně nedonutí otevřít kuchařku, nabrousit nože a pustit se do kuchyňských pokusů. Je totiž mdlý, bez chuti a bez zápachu. A to je u filmu o vaření celkem problém. Příběh totiž taky není nic objevného, protože srabácky napravuje arogantního šéfkuchaře bažícího po třetí michelinské hvězdě a do krku mu nacpe lidové moudro o potřebě rodinného zázemí. Naštěstí ani ta povinná romance nezabírá příliš mnoho prostoru. Hollywoodští hlavouni si totiž stále ještě neuvědomili, že když vedle sebe postavíte dvě heterosexuální postavy opačného pohlaví, tak to nutně neznamená, že se k sobě hodí nebo že mezi nimi funguje chemie. Když totiž Matthew Rhys dělá Bradleymu omeletu a Daniel Brühl mu dohodí svou analytičku, jistkry lítají o poznání víc. Dokonalý šéf nepotěší a urazí tak maximálně plýtváním dobrých herců na malé role, ale do svého výběru kulinářských filmů bych ho nezařadila. I tak ale tři hvězdičky, ovšem ne michelinské.
