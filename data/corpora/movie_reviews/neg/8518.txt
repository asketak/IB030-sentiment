To bylo tenkrát poměrně hořké zklamání, i když díky jednomu dvěma momentům na konci ještě zůstávala jiskřička naděje, že závěrečný díl povýší celou trilogii na něco jiného než konstrukci pro konstrukci. Tedy – nemám vůbec nic proti hlavolamům, ale od těch filmových očekávám ještě jiný účel než ohromit mlhavou konspirační mystikou ty, kdo nepochopí, a naplnit sebeuspokojením ty, kdo si myslí, že pochopili. Ta tam je navíc svižnost a vyváženost jedničky – bojové scény jsou neadekvátně roztahané a přitom ani jedna z nich nemá šanci vyvolat takový úžas jako v původním Matrixu jediný oblet kamery kolem Trinity ve výskoku (jak revolučně bullet-time působil, tak rychle se okoukal) a ani jedna z nich není zároveň efektivním způsobem, jak říct víc o světě uvnitř filmu nebo o některé z postav, jako tomu bylo v jedničce; stejně nadbytečné nebo minimálně zbytečně nafouknuté jsou milostné scény, orgiastické křepčení davů i schůzující povstalci; úplně se vytratily geniální přechody mezi scénami à la diskotéka > budík; zkrátka zmizel asketicky čistý, dotažený styl nesoucí soudržnou výpověď a zůstalo průměrné hollywoodské bombastično s nadprůměrnými triky, ozvláštněné jen pastičkami nedořečeností, maskovaných neodpustitelnými bláboly o životech jako součtech zbytků nerovnajících se rovnic uvnitř počítačových programů. Na povídačky o předem plánované trilogii tudíž nevěřím, tohle má všechny rysy typické dvojky spíchnuté podle obvyklého receptu „všeho dáme víc a co nejvíc zabíralo, zopakujeme doslova“, i když s nadstandardní dávkou formální inteligence.
