La Polizia chiede aiuto je spíše klasickým thrillerem, detektivkou, jen s letmou příměsí gialla. Bravurně balancuje na ostří právě mezi "obyčejným" krimi thrillerem a drsnějším giallem. Vraha ani ne patnáctileté těhotné dívky, kterou najdou nahou oběšenou v podkrovním bytě se spermatem ve všech hlavních tělesných otvorech, zde nehledá ani spisovatel, ani novinář nebo fotograf, ale klasický vyšetřovací tým policie společně s mladou prokurátorkou. Stopy je přivedou až ke skupině nezletilých prostitutek pro vybranou klientelu, sahající hodně vysoko. O giallo se film otírá hlavně když dojde na krev a maso. Pobíhá tu totiž motocyklista se sekáčkem na maso a některé oběti musí v márnici skládat jako skládačku. Film je spíše dobovým kriminalistickým výkřikem, kterých se v té době točilo hodně, reflektujícím neutěšenou situaci společnosti (závěrečný text o ztracené mládeži). Když to hodně přeženu, představte si Drsného Harryho se zohavenými mrtvolami, nahotou, odsekávanými končetinami a nějakým tím litříkem krve.
