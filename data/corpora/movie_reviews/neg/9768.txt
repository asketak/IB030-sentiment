Čakal som srajdu a dostal slušnú zábavu, tak to už chodí. Núdzny dej o hľadaní starých čínskych hláv som odbil mávnutím ruky, to sa nikdy neosporúčalo riešiť, ale absurdné politizovanie s nezmyselnými únosmi v druhej polovici si kľudne mohli odpustiť. Ono ten film celkovo pozostáva z niekoľkých nekompaktných súčastí pozliepaných dohromady, ktoré môžu  divákovi veľmi ľahko privodiť neželaný grc-efekt. No neva, lebo inak je to vlastne čistá Chanovina kde slávny zemiakový nos robí stále tie svoje tradičné opičinky. Korčuliarsky úvod ( a tie roznožky jeho pomocníčky v kraťasoch...! ), naháňačka so psami v zelenom bludisku a aj scéna s bláznivými pirátmi na ostrove, ktorá môže kdekomu prísť značne groteskne prehnaná ( hlavne tie opuchnuté ksichty po poštípaní včelami boli asi moc ), to všetko ma bavilo. Humor mi prekvapivo sadol a nebudem sa za to ospravedlňovať. Vrcholným predstavením večera bola samozrejme sekvencia v továrni na falzifikáty, nápaditá bitka na gauči a následná naháňačka s používaním všetkého čo príde pod ruku ( rám obrazu a foťák ma dostali ) Dokonca aj ten girl fight bol riadne drsne namakaný. Jackie už má svoj vek a nemôže robiť také šialenstvá ako kedysi, ale nasadenie sa mu rozhodne uprieť nedá, ten chlap sa pokúsi urobiť premet zrejme aj na smrteľnej posteli. Scenár na prd, zmätenosť, občas rušivo lacné digiefekty a na druhej strane dobrá akcia, humor a ani sa to nevlieklo. Celkovo teda za tri.
