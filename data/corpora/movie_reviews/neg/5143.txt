Frankie Muňka hrdinou bez bázně a hany v Las Vegas. Místo hazardu, smočení klády v upištěné brunetce a praktikování gay hrátek s postarším varietním umělcem, je nucen si na příkaz režiséra představovat apokalypsu ve studiu, v němž se valí na návštěvníky města hazardu a zábavy digitální písečná mračna, umírají jeho kamarádi, běhá zde digi tygr a občas se i hláškuje. Je docela hazard do tohoto "céčkového" filmu jít, protože divák riskuje své zdraví. Ze scénáře ho může trefit šlak, hrozí i nějaká ta psychická újma, ale pokud už něco snesete, je šance na zábavu. Las Vegas je vylidněné, s výjimkou dvou "davových" scén, se kamera nehne od skupinky mladých lidí, k níž se připojil i Barry Bostwick, který už možná vytvořil i horší (televizní) role, než je varietní seladon, co si dá s oblibou do "trumpety". Scénář si vzali do pér Joe D´Ambrosia a Tom Teves, kteří dali o sobě vědět po letech, kdy zabodovali kritikou uznávaným seriálem Blood+. Tentokrát jsem ale asi jediný, který o jejich počinu "seriózně" píše. Tímto počinem skutečně několikrát prosvitne zajímavý nápad, který ale v chudobné realizaci nemá patřičné vyznění. Ve filmu se docela početně umírá, skupinka se rychle tenčí, jenže úmrtí jsou nanicovatě natočena. Výrazným plusem je nasazené tempo. Apokalypsa se rozpoutá po několika málo minutách, na nic se zdlouhavě nečeká. Obsazení vévodí Frankie Muniz, s ním jsem viděl před léty ptákovinku, ve které byl za teen agenta. Od té doby se moc nezměnil, vizáží je starý-mladý. Tenhle snímek se nepohybuje přímo v rovině parodie na katastrofické filmy, i když je docela možné, že tvůrci zamýšleli být vůči žánru úmyslně ironičtí. Jenže nemají na to. Ve filmu jsou ta digitální mračna obtěžující. Celé se to ponoří do nevzhledného vizuálu, který mnohdy zhoršoval viditelnost a dění na scéně. Ono nebylo z hlediska zkázy města o co stát. Dramatické křižování autem v bouři, jedna spadlá (digitální) helikoptéra a s ní spojený digitální výbuch. Z technického hlediska nic pěkného na pohled. Tvůrci se odhodlali mixnout to hororovými prvky, takže se místy daří přijít i s nějakou to originálně bizarní scénou. Jen ta explicitnost se v žádné scéně úmrtí nedostaví. Ve všech umírajících postavách by se krve nedořezal. Jack Perez chtěl patrně natočit hodně "ulítlý" film, překvapivě je na celém filmu tím nejbizarnějším jeho lokace. Bylo znát, že rozpočet  akorát tak maximálně stačil na občerstvení štábu.Třeba jednou přijde i výživný remake. 40%
