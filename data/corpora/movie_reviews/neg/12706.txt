Ona, Olga Hepnarová byla plachá, zakřiknutá, neschopná komunikovat s okolím. Přesto ve filmu zvládá pravidelně pohotově a až drze odsekávat. Jakože cože?? Copak jste nikdy neviděli skutečně zakřiknutého člověka?! ... Má být neschopna navazovat vztahy a "sexuální mrzák", přitom střídá jednu holku za druhou. Tvůrci se chtěli vyhnout klišé s heterosexuálním zklamáním, tak místo toho voyersky sledujeme, jak vesele spí s ženami, masturbuje, ale už nic, co by dokazovalo ono "mrzáctví" dle jejich vlastních slov... Olga je oběť neustálého bití a týrání, ale na plátně zase vidíme jenom jednu deku ve sprchách... Je v depresi, v depresi, v depresi, pak sedne a píše dopis, bere auto - kde je nějaká gradace, zlom, natož přípravy k takovému činu? ... Co to má teda všechno znamenat? Buď ji tvůrci nedokázali realisticky vykreslit. Vzbudit k ní ve mně nějaký cit, jiný než chladný odstup. (A byli to tedy nakonec oni, kdo je tady neschopný navázat kontakt.) Druhá možnost, že ji právě nechtěli zobrazovat jako oběť, ale jako někoho, kdo je otloukánkem víc v hlavě než ve skutečnosti. Bohužel k potvrzení jedné z variant nemám dost dalších indicií. Takže má věčná otázka, jestli byla Hepnarová opravdu šikanovaným chudákem nebo jenom psychopat, po filmu upadá do ještě většího zmatení... Pokračování: (Snad abych se vymezil vůči jiným kritickým komentářům a dovysvětlil, proč je Já, Olga Hepnarová i přes závažné výtky pořád (lehce) nadprůměrným filmem.) Sice mě děj mátl a rozčiloval, ale i přes ten chladný odstup k hlavní hrdince jsem do něj byl od začátku do konce vtažen. Forma je velmi atraktivní - skoro jako samotná herečka - Michalina, která hrála sice špatně napsanou postavu, ale dobře. A Pechlátův Miroslav David samozřejmě není žádná karikatura, ale naprosto přesný blázen a pábitel.
