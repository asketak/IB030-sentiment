Teraz mám dilemu a neviem, čo je horšie - či to, že na Slovensku netočíme takmer žiadne filmy alebo to, že keď už nejaký natočíme, tak z toho vznikne niečo ako Socialistický Zombi Mord. Naozaj, prísť s nápadom natočiť na Slovensku "slušný" horor, keď nevieme poriadne točiť všetko ostatné? Nie! Poďme na to postupne a nepúšťajme sa do projektov, o ktorých už dopredu vieme, že sa neskončia úspešne. A to, že s úspešne nemôže skončiť ani tento film, som vedel hneď po prvých dialógoch viacnásobne predabovaných postáv, ktorým vôbec nesedeli hlasy a v niektorých prípadoch zneli doslova komicky, fádne a bez akejkoľvek snahy o prácu s hlasom. Od hlasov by som mohol kritizovať ďalej všetko ostatné, ale to je najjednoduchšie, nie? Aspoň snahu by sme tvorcom nemali upierať a vyzdvihnúť by sa dalo aj niekoľko málo tých pozitív prvého slovenského zombie hororu. Jednou z nich bol školník Sergej, ten strčil do vrecka absolútne všetky ostatné postavy a vystupovaním psychopata s ruským prízvukom strieľajúcim po všetkom, čo sa pohne, ma dostal. Dlho som sa nenasmial na žiadnej postave tak, ako na ňom a vedel by som si ho kľudne predstaviť aj v nejakom komediálne ladenom snímku, pretože podobná postava cvoka sa hodí takmer do všetkého a prinúti vás sa úprimne od srdca zasmiať. Za druhú pozitívnu vec na filme pokladám pekné herečky napasované do zväzáckych uniforiem a s minisukňami, pričom pozornému oku diváka dozaista neuniklo viacero zaujímavých záberov na rôzne časti tiel, ktoré ich kostýmy v boji so svätojurskými zombíkmi odhalili. Socialistický Zombi Mord sa hodnotí zvláštne - na jednu stranu to chce naozaj uznanie pre tvorcov a hercov, že nadšene dielo dokončili, na druhú stranu sa však nemusíme tváriť, že sme na Slovensku vytvorili najlepší horor roka. Ale kto vie, možno za takých 324 rokov, keď sa bude točiť re-make tohoto filmu, sa tvorcovia pri 3D efektoch presunú od počítačov Atari k lepším mašinám, dievky z pod Tatier toho ukážu ešte viac a po Obchode na korze to bude druhý slovenský Oscarom ocenený film. Dovtedy to však stále bude tá východoeurópska postihnutá sestra Resident Evil.
