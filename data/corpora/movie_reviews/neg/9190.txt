Hned na začátek: dva hlavní mužští představitelé Gerome Ragni a James Rado jsou v roce 1969 čerství nositelé Grammy za autorství muzikálu Hair, který o deset let později zfilmoval Forman. To, že tu nemají vlastní stránku je zvláštní, ještě zvláštnější je, že nejsou uvedeni ani jako autoři hudby u Formana, cože je i na IMDb. Lion's Love je zachycuje na vrcholu: mladé kluky plné radosti a očekávání. Warholova Viva trojlístek doplňuje o blazeovanou smažkovitost. Výtvarně je Lion's Love velmi pěkná věc - to Vardové v šedesátkách šlo neuvěřitelně! Ostatně nejvýtvarnější momenty jako by z oka vypadly Sedmikráskám. Zbytek se dá shrnout jako Vardové okouzlení USA, warholovskou snadností a atmosférou východního pobřeží v šedesátkách. Bez scénáře, bez výraznějšího smyslu než jakým je portrét bohémství hrajícího si hry tu na volnou lásku, tu na filosofii, tu na "království za ranní kávu". Občas dost nuda, moc z toho nepřetrvalo. Druhou rovinu filmu jsem vnímal jako zachycení času, který Varda neúspěšně strávila v USA, když její muž Jacques Demy točil svůj (taky neúspěšný) americký debut Model shop: shánění producentů pro vlastní film, potýkání se s jiným systémem než jaký zažila v Evropě. Je dobře, že se Varda vrátila do Evropy. Jinak je pozoruhodné, jak i bez pořádné produkce mohla točit na tak krásný materiál. Barvy dodnes doslova svítí - že by to bylo i proto, že na Lion's Love nikdy nikdo pořádně nekoukal a pak ho rovnou zrestaurovali? A nakonec, ale ne naposledy: celé to výrazně připomíná i jakubiskovské féerie z konce 60.let. Linie Bláznivého Petříčka. A Jakubisko u mě vede - díky Sidonovým scénářům měl výrazně víc o čem hovořit.
