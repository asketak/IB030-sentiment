Je asi velký rozdíl sledovat tento film jako zrcadlo Bukowskiho díla z pozice jeho fanouška, nebo jako člověk, který si prostě pustí film a hodnotí jen to, co vidí. Ačkoliv byl Rourke jako ochlasta přesvědčivý, působil na mě svými pohyby spíš jako by byl po mrtvici nebo nějakém úrazu páteře, pohled měl jak lascivní pedofil.. takže u mě postava Henryho nevzbudila žádné sympatie ani soucit, natož nějaký obdiv jeho intelektu utopeného v litrech whisky. Nepřišel mi už totiž uvěřitelný jako trpící citlivý poeta a autor rádoby moudrých myšlenek, ve kterých jsem žádné moudro nenašel - možná právě proto, že jsem mu uvěřil jen tu santusáckou část jeho osobnosti. Navíc jsem se moc nesmál. Film je v podstatě jen výsečí ze života beznadějného ožraly, resp. páru ožralů, kteří se nijak nevyvíjejí a jen se plácají ve své nanicovatosti. Asi je to skutečně film pro fanoušky beatnického stylu, kteří vidí jakousi dekadentní poetiku v kontrastu útlocitného literárního nitra se smradlavou, beznadějnou autodestruktivní slupkou Henryho osobnosti, který se mezi ožíráním jen  průběžně utkává v pěstním souboji s napruženým barmanem a nahodile se vyspí s ušlechtilou vydavatelkou žijící ve zlaté klícce, kterou vzrušuje Henryho protipoloženost (ona totiž žádný talent nemá, ale zas vypadá hezky a čistě). Henry dá ovšem přednost Wandě, která disponuje živočišným půvabem barové alkoholičky. Holt beatník musí žít ve špíně a beznaději, jinak by nemohl tvořit.
