,,...TAK A KTO SOM?" ,,TY SI NEJAKÝ PREJAV FREUDOVSKÉHO KOMPLEXU A SÚVISÍ TO NEJAKO S MOJOU MATKOU, ALE PREČO MÁŠ KRÍDLA? MÁŠ PEKNÉ NOHY A SI PÔVABNÉ STVORENIE, LENŽE JA ANI NEVIEM, KTO BOLA MOJA MATKA. SOM SIROTA, DROGY SOM NEBRAL A 60. ROKY SOM PREŠVIHOL AKO OBYČAJNÝ ÚČTOVNÍK." __ Pamätám si, že keď som ,,Hooka" prvý raz videl niekedy na začiatku milénia (možno ešte na konci 90. rokov), bol som  skôr sklamaný, že miesto veľkého krvavého pirátskeho dobrodružstva som dostal detskú fantasy, o ktorú som nejavil záujem, zvlášť keď som na príbehoch z Krajiny-Nekrajiny nebol nikdy odchovaný. Pripomenutie po toľkých rokoch ma napokon utvrdilo v tom, že napriek najkritickejšiemu nazeraniu je ,,Hook" solídnym dielom, ktoré najväčšmi ocení (americké) detské publikum. Udeľujem mu priemerné hodnotenie nielen z hľadiska obsahu, ale tiež preto, že tieto ,,nostalgické obzretia sa za bezstarostnými detskými časmi" nemám rád a veľký pozor, aby som sa im vyhol si dávam aj v osobnom živote. Možno povedať, že Spielberg z pozície už úspešného režiséra si jeho realizáciou jednoducho chcel zaspomínať na detstvo a postava dospelého Petra v sebe nesie niekoľko odkazov na neho samého. Kde má svoje nedostatky obsahové spracovanie, ukazuje svoje kvality starostlivo odvedená formálna stránka, ktorá nielen vďaka výbornej robustnej výprave (,,Hook" mal vyšší rozpočet než neskorší ,,Jurský park") ale tiež za prispenia zvoleného nasvietenia a práce s kamerou dáva filmu špecifickú, ľahko melancholickú atmosféru voňajúcu ozaj čímsi vzdialeným. Hoffmanv úlohe známeho pirátskeho kapitána nie je zlý, no pri inom prístupe by sa z neho dalo vykresať snáď ešte viac, zato Williamsove hlášky zosmiešňujúce fantáziu detí sú na nezaplatenie.  V rámci našich podmienok špeciálne oceňujem pôvodný český dabing z roku 1992. (11 597 hodnotenie, 285. komentár k filmu)
