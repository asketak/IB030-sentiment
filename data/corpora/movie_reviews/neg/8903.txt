Ucházející "béčko", co jede na umanuté sociální kritice. Na horor se (téměř) zapomnělo. Jo, a "vrahem" byl Tweeter. Maskovaný muž, říkající si L.A.Slasher, šíří paniku po Los Angeles. Bere si na paškál tamní, do sebe zahleděné pseudocelebrity bez talentu, které kamsi unáší. Policie se do celé záležitosti neangažuje, což byl dobrý tah, nezbývá než slávychtivé osobnosti proprat škodolibě v médiích. A je vidět, že celé L.A. má otravných hvězdiček pěkné kvantum, ale má jich také plné zuby. Absolutně nezáleží na tom, kdo se skrývá pod maskou a nažehleném obleku, o tomhle film rozhodně není. Dvojice hereček, Elizabeth Morris a Abigail Wright, přičemž prvně jmenovaná je začínající, druhá méně vytěžovanou, poskytly námět debutujícímu režisérovi Martinu Owenovi. Vzal se nadhled, zápal, fascinace sociálními sítěmi, pár doláčů, aby to vizuálně nevypadalo úplně blbě. Spojit horor s kritikou života slavných v sobě nese úskalí. Pokud by vznikl vyrovnaný film, v němž by byl stejně vyměřený prostor pro ostrou satiru i krvavý horor, byl by to vzácný úkaz.K něčemu takovému nedošlo. Většina hvězdiček, ať už popový zpěvák úrovně Justina Biebera, pornohvězda, nebo třeba hvězda tv reality show, všichni jsou bez výjimky prezentováni natolik povrchně, že divák na ně a na jejich budoucí osud zvysoka kašle. Stejně se jen čeká, jakým způsobem je nenávistný podivín zmasakruje. Jenže kam se poděl avizovaný horor? Sakra, celé se to smrskne jen na pár výhrůžek k uneseným obětem s obvázanými obličeji, minimum krve, ta ostatně připomíná nějaký prošlý džem. Napětí do filmu neprosáklo, na jakékoliv gore už nezbylo z prasátka. Dění filmu doprovází nepřetržité "twítování", které v podstatě nijak užitečné a zábavné není. Do komedie má film hodně daleko, komediálních pasáží je zde ještě méně než těch hororových. Humor zřejmě měla obstarat  nejhvězdnější dvojice, kterou zastupuje Danny Trejo a Dave Bautista v rolích ukecaných drogových dealerů. Překvapivě z nich nevypadne nic kvalitně vtipného, ačkoliv je s nimi spojeno jedno překvapení filmu. Film je vlastně jakousi pestrou koláží slávychtivých lidí, kteří snadno propadají iluzi, že jsou dokonalí. A L.A Slasher je zde od toho, aby jim trochu pocuchal nervy, fazonu i sebevědomí. Pokud máte rádi hardcore filmy plné násilí a krve, můžete tenhle s klidem vynechat. Ve výsledku je o něčem jiném. Ale jo, šlo to, celkem nefalšovaně béčková záležitost, co by se ráda rozkoukala po nějaké hlubší myšlence, jenže má k tomu většinou jen (těžko)pádné prostředky. 50%
