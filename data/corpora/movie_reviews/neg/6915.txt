Za mě bohužel nefungují první 2/3 filmu, než Hepnarová vjede na zastávku. Je to změť náhodných scén bez výstavby, kde se nic nestane a pokud se v nich něco stane, nemá to na nic vliv. Zkratky jsou tak zkratkovité, že člověk musí velmi pracně domýšlet kde teď Olga přesně bydlí, co dělá, s kým se stýká - jak kdyby tvůrci stříhali na desetinu mnohem delší film. Ale pak si zase najdou čas na opakující se záběry toho, jak si Olga zapaluje cigáro, zvláštně kamsi hledí, nebo má lesbickou scénu která trvá věčnost. (Tady jsem měl zvláštní pocit, že se režiséři nemohli shodnout na výstavbě celého filmu, ale oba rozhodně chtěli mít nějakou tu soft porno akci. Což by mi normálně nevadilo, ale cítil jsem se hořce, že nebyl čas vysvětlit kde zrovna jsme a proč se na to koukáme - ale byl čas na tři minuty muchlovačky.) Psychologicky jsem z Olžiny osobnosti taky nic nepobral, moment přejetí pro mě přišel úplně odnikud, nepodnícen žádnou konkrétní událostí nebo sérii událostí. Naopak poslední 1/3 je dobrá, konzistentní a člověk už chápe, co asi měla být myšlenka filmu - ale dostat se k téhle fázi je obtížné pokoukání.
