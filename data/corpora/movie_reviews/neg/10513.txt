Něco málo o železném oři a lidech kolem něj ... tam za velkou louží - aneb co všechno může nastat, když vám tak říkajíc ujede vlak ... i s nebezpečným nákladem. První polovina stopáže je velice sexy, neboť vás zavede do filmařsky atraktivního světa železnice a zasvěceně vás seznámí s poměry, které tam panují. Možná se budete trochu divit, že se vlaky za daných podmínek přemisťují z místa A do místa B podle jízdního řádu a přitom se vcelku hladce míjejí bez každodenních kolizí, ale myslím, že jinak budete navýsost spokojeni. Alespoň do onoho památného okamžiku, kdy se hon na neovladatelný vlak promění v jakousi zábavnou celostátní reality show a rodinné týmy začnou hlasitě povzbuzovat své hrdiny - za vydatného (a viditelného) přispění všech ostatních přihlížejících. Jakoby šlo o poněkud netradiční sportovní klání ... a nikoli o život. Atmosféra tudíž znechuceně odkráčí kamsi do háje zeleného a zůstává jen nahořklá pachuť promarněné šance. P.S.: Příběh sice vychází z reálné události, kdy se na trať dostal bezprizorní vlak bez strojvůdce, ale pochopitelně je zdramatizovaný tak, aby vyhověl všem nárokům profesionálních filmařů i (ne)vděčného diváctva - viz sekce "zajímavosti".
