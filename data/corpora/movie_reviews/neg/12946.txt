Animáky mají poslední dobou zvyk svým obsahem moralizovat a poučovat nejen děti, ale i dospělé, což nic proti tomu (všechny pohádky do jisté míry poučují a moralizují), ale čeho je moc, toho je příliš. V případě Zootropolis je moralizování skutečně až moc. A právě toto morální kázání, které se táhne celým filmem kazí dojem jinak z celkem povedeného animáku. Město složené z nejrůznorodějších částí (tundra, deštný prales atd.) je moc pěkně udělané, příjemná atmosféra z něj doslova pryští, vše je podtrženo písní od Shakiry, která je tak vlezlá (v dobrém smyslu), že jí pak člověk nedostane z hlavy dalších několik hodin. Známá vtipná scéna s lenochody se okamžitě stala legendární, není divu – nemá nejmenší chybičku. Bohužel takovýchto vtipných scén je ve filmu spíš poskrovnu. Celkově tak spíše průměrný animák, který se snaží vštípit všem krásnou ideu o naprosté rovnosti všech, vždyť přeci každý má šanci uspět v čemkoliv chce. Příště méně poučení a více humoru a bude naprostá spokojenost.
