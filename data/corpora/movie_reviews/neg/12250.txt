Skvělá kniha adaptovaná do průměrného filmu. Dokud se tvůrci drží literární předlohy (zhruba 3/4 filmu), film funguje, jakmile do silné literární látky naroubují svůj vklad (tedy v momentu, kdy ve filmu vychází kniha a začíná se podle ní točit film), začínám mít se snímkem problém - jednak mi vadí postmoderní prvek, takový ten CharlieKaufmanovský metafilm o filmu, s tím spojený posun od satiry ke crazy komedii, a především pak to násilné ideologické zakotvení - co Timur Vermes říkal v knize mezi řádky, nenásilně a náznakem, je náhle divákovi servírováno naprosto polopaticky a samý závěr už je jenom tupě ideologický...propojení s fenoménem uprchlické krize? Laciněji už to podat nešlo... Stejně mi vadila podivná formální stránka (televizní look, laciná mizanscéna...) a některé herecké výkony (především nemastný neslaný představitel Sawatzkeho). A v čem byl film naopak povedený? Dokud se děj drží románu, je znát, že literární předloha je opravdu silná a originální satirická kniha. Předně velká metafora toho, že dnes se dá svět nejlépe ovládnout skrze média (což věděl ve své době i skutečný Hitler, proto to říšské ministerstvo propagandy, Joseph Goebbels, Leni Riefenstahl, UFA, filmové týdeníky v kinech etc). Timur Vermes prostřednictvím fiktivní oživlé postavy říšského vůdce sarkasticky analyzuje současnou německou politickou scénu (proto jeho knihu docení především čtenář, který se v politickém dění u sousedů alespoň trochu orientuje, stejně jako v německých historických reáliích). Co se Vermesovi skutečně povedlo, je oslí můstek mezi literárním Führerem a německou stranou zelených, přičemž se svými vlastními soukmenovci z NPD příliš nesouzní (i tady by jistě proběhla po převzetí moci ,,Noc dlouhých nožů"). A ještě sofistikovanější je fakt, že Hitler coby hlavní hrdina působí jako neškodný mírně podivínský sympaťák, Timur Vermes celkem kongeniálně nastiňuje způsob, jak se kdysi nenápadně a pozvolně dostal k moci, jak ho asi kdysi ve 20. letech vnímal německý národ... Neškodná figurka, která je trochu směšná, ale celkem charismatická, a která z řečnického stupínku na tribuně či skrze televizní obrazovku může říkat vlastně cokoliv, všechny ty kontroverzní věci posluchač/divák apaticky přejde...jen ten holokaust opravdu není vtipný...
