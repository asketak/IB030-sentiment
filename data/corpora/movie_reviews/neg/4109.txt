Nenápadné hororové sci-fi (spíš to druhé, přece jen ta "hrůzostrašná" složka se prakticky nevyskytuje), které není špatné, je ale blbě napsané. To je hrozně vidět v předělech mezi scénami, kde místo aby na sebe děj plynule navazoval, je vidět scenáristovo (a režisérovo) tápání. K tomu horšímu patří místy úmorné dialogy (jako obvykle) a dvojice lékařů, kteří aplikují hmyzí sérum umírající krásce, kterou samozřejmě mladší z doktorů miluje. Kelly a Dekker totiž hráli hrozně staticky, jako dva strnulí panáci, kteří jsou na scéně pořád spolu, a vytvářejí tak sice protiváhu živelné Blanchardové, ale působí, jako kdyby sem zabloudili z nějakého buddy movie. À propos, Mari Blanchardová. Ta patří mezi klady tohoto snímku. Sice to není bůhví jaká herečka, ale aspoň je z jejího výkonu cítit nějaký život, a ve scénách, kdy bez skrupulí vraždí, je na ni skvělý pohled. Zaujmou taky její proměny vlasů, ke kterým dochází před vypjatou chvílí - zda je to pocta jekyllohydeovskému tématu, nebo prachsprostá vykrádačka, nejsem schopen posoudit, ale o tom, že She Devil se může směle zařadit do řady (pravda, daleko, daleko dozadu) za všemožné variace na Jekylla a Hydea, není pochyb. Jenže i v okamžiku vraždění kamera uhýbá, je to hrozně cudné, učesané a nezáživné - s čestnou výjimkou pádu auta ze skály, to je natočené velice dobře a patří to k tomu nejlepšímu z tohoto filmu. Jenže pak to přebyjí strašný díry v logice scénáře... a jsme tam, kde jsme byli. Jak zní tedy hodnocení jednou větou? Průměrné sci-fi, které je na můj vkus moc nudně natočené.
