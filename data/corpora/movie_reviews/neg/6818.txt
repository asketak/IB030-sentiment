Hodnotit pro mě tento film je těžké. Má totiž své nesporné přednosti, ale i aspekty, se kterými jsem se nevyrovnal. Tak za prvé: Film bez úvodních titulků a zcela bez hudby pro mě byl lehkým šokem. Vlastně většina filmu se skládá z krátkých, vesměs nenavazujících scén, kde se mlčí, sedí nebo stojí. To sice na jedné straně vystihuje vnitřní svět Olgy, ale na druhé straně nemohu pominout, že je to poněkud bezohledné k divákovi, který má problém chápat vývoj děje. Působí to jako docela slušný film, který někdo z přílišné horlivosti sestříhal "na kost", na hranici srozumitelnosti. A to říkám jako člověk, který měl prostudovanou celou historii Hepnarové a tudíž jsem mohl úspěšně odhadovat, co bude v příštích minutách následovat. Upřímně řečeno, dokážu si představit, že zahraniční publikum, které je s celým příběhem zcela neseznámené, bude tímto "artovým stylem" docela iritované. Což může být pro úvodní dojem rozhodující a může to vést až k odchodu z kina. A to je škoda, protože druhá polovina filmu už se odehrává v drsném a syrovém duchu, jaký jsem od tohoto filmu očekával. Nemějte pochybnosti: Michalina Olszanska je fantastická a s ní celá tato podívaná stojí a padá. Od chvíle masakru přes celý soudní proces až k závěrečnému zuřivému boji před popravou je to fascinující zážitek, který v člověku zanechá hluboký dojem na mnoho hodin. Nicméně právě proto mě mrzí, že konečný výsledek mohl být lepší.
