Je to dobrý film, to ne že ne, ale v porovnání s jinými Hitchovými kousky je prostě a jednoduše slabší. Největším problémem Ptáků jsou přitom (bohužel) sami ptáci. Mně osobně se totiž film líbil víc v první polovině, kdy využívá atmosféry chladného pobřežního městečka a soustředí se primárně na vztahy mezi postavami. Ale od chvíle, kdy se naplno spustí a do centra dění dostanou útoky opeřenců (ačkoli je to moc pěkně gradované), atmosféry citelně ubývá a co hůře, ono tam skoro vůbec není cítit napětí (s výjimkou scény před školou), i když by mělo - což u Hitchcockova filmu považuju takřka za zločin. Snad je to tím, že to ptactvo i přes své množství nepůsobí ani tak zneklidňujícně, jako spíš rozšafně. Svou roli v tom samozřejmě hraje i dnes již zastaralá triková stránka, ale neřekl bych, že by byla primárně na vině. Pro mě tak nejpůsobivějším momentem zůstává houfování racků ve Friscu na samotném začátku filmu. Jednoduchá scéna, ale ve své zlověstné tajemnosti neskutečně působivá.
