Poslední díl ságy Hangr Gejms (snad) - Mokynžej 2. Jak všichni víme (v lepším případě nevíme), příběh, nepříběh se odehrává s post-apokalyptické Severní Americe, kde musí každoročně ze všech krajů jeden chlapec a jedna dívka bojovat na život a na smrt v Hladových hrách, což je americká obdoba pořadu Prostřeno! Takže – v první půlhodině se nestane nic. Vůbec nic. Postavy si spolu zdlouhavě povídají o svých emocích, o přátelství, o svých záměrech, a pronášejí motivační proslovy. A taky je tam něčí svatba. Nemám tušení proč. V další půlhodině Katniss a pár dalších týpků utvoří skupinu, která se rozhodne projít Kapitolem až ke Snowovi a natáčet se u toho. Snow narafičil pastičky, kterých je snad několik set. Další půlhodinu tedy naše skupinka prochází Kapitolem s jakousi pistolkou, která detekuje pasti, přičemž narazí na pouhé tři. Poté  se vydají pod zem, kde další půlhodinu procházejí kanály a dráhy metra. V kanálech na ně vyskočí nějací zombíci (konečně nějaká akce!). Když naši hrdinové vylezou z kanálů, schovají se u jakéhosi křížence člověka a šelmy. Po celé trvání filmu samozřejmě řeší vzájemné vztahy, oblíbené barvy a kdo s kým bude chodit. Ve chvíli, kdy začnou davy lidí mířit směrem ke Snowovi a Katniss mezi ně vnikne, napadnou je rebelové. Vybuchnou nějaké bomby, které Katniss omráčí (!) a když se probere, je po "revoluci". Jo, a pak to další půlhodinu končí. A celé nám to "vyšperkuje" "3D" efekt filmu, díky kterému nevidíte absolutně nic. Ale protože se ve filmu nic nestane, o nic nepřijdete.
