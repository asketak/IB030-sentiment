Do zapadlého a rozpadlého městečka přijíždí mladý kněz, aby nahradil zemřelého předchůdce - neví na jak dlouho, nezná místní. Kromě chudých venkovanů, indiánských míšenců a hledačů diamantů, živořících na místě zašlé prosperity, zde žijí již jen místní notábl, jeho krásná mladá chráněnka a ještě jeden mladý, zvláštní bílý muž. Název filmu pak napoví, kam se bude zápletka ubírat. Avšak! Film spíše než na zápletce staví na celkové atmosféře (hra ticha a hudby stojí za zamyšlení), postavách, skvělé kameře a zajímavém střihu některých scén. I když platí, co napsal jeden uživatel na IMDb: "The characters are sketched to remain mysterious (it's all suggestions, nothing is defined), but you could also call them underdeveloped". Stále však se jedná o v rámci filmu zajímavé postavy - žena se mění z oběti v nebezpečí; ženská láska a tělo jako hrozba mužské čistotě ducha a charakteru, nebo naopak jako výzva k očistnému jednání směrem k druhému a bližnímu. Film tak buduje napětí, a to právě i pomocí (absence) hudby, střihu a místy impresivním černobílým obrazovým kompozicím.
