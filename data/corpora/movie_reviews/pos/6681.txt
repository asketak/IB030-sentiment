Film ´Jobs´ z roku 2013 sa viacej sústredil na samotný príbeh života Stevea Jobsa. Tento nový film sa viacej zaoberá vzťahmi a pocitmi. Niektoré postavy blízke Jobsovi ukáže iba v krátkosti, niektoré úplne vynechá. Niektoré udalosti sú iba spomenuté v hádkach. V porovnaní s prvým filmom je tento dynamickejší, má ťah a nezaspáva. Zaujímavým nápadom bolo sumarizovať jednotlivé obdobia v stresových chvíľach pred prezentáciami, keď nebol čas na dlhé reči. To, čo bolo evidentné po prečítaní článkov o aktivitách firmy Apple v Číne i samotného Jobsa vo svojom okolí, je iba podtrhnuté filmami o ňom. Po zhliadnutí ktoréhokoľvek z nich je veľmi ťažké nájsť si cestu k pochopeniu preňho. Je zaujímavé sledovať ľudí na jeho prezentáciách a na jeho potešenie, ako ich oblbne a dostane ich peniaze za zámerne obmedzený produkt. Jobs bol vynikajúci manipulátor a obchodník, ktorý žil z práce a nápadov druhých. Asi ako keby otrokár sprevádzal návštevu po svojej prekvitajúcej, šťavnatej farme a oni by ho chválili, aký je šikovný farmár.
