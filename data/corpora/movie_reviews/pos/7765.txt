Výborný režisérský debut. Film, od kterého se nelze odtrhnout. Filmů o umírání, bojování se smrtí, vyrovnávání se se smrtí je mnoho, tento ale funguje. Je plný symboliky, která se na první pohled může jevit kýčovitě, ale není a funguje také - žáby, srnka, strom. Obzvláště scéna, kde paní Mihulová učí žábu, jak používat podchod, na mě působila silně emocionálně. Silné obsazení filmu - Polívka, Kronerová, Vilhelmová. Připadá mi, že Vilhelmová podává své role dost stereotypně, sem se ale její způsob herectví hodil. Pan režisér by měl hlavně blahořečit ten moment, kdy ho napadlo obsadit Alenu Mihulovou - opravdu úžasný herecký výkon. Nejedno ocenění, které za něj získala, získala oprávněně a budiž to pro ní satisfakcí za to, že jsme o ní mnoho let neslyšeli. Film, natočený natolik realisticky, že téma umírání vám srazí náladu na bod mrazu, díky čemuž nebude patřit mezi mé oblíbené ve filmotéce, což je ale vlastně pro film dobře. Takže palec nahoru a paní Mihulové přeji mnoho dalších krásných rolí, které po jejím kvalitním výkonu určitě přijdou.
