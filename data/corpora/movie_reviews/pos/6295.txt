Nepřestává mě udivovat, že zrovna Tarantino, člověk který byl "odchován" (mimo jiné) spaghetii westerny a na jejich nejslavnější tvůrce odkazuje kde může, ani napodruhé nenatočil vyložený špageťák. Zatímco Django byl jakýsi southern, tak tohle je pro změnu northern. Navíc v poslední třetině je to místy až moc úchylně brutální (i na Tarantina). Ale to je jedno. Důležité je, že to je kvalitní komorně laděný paranoidně konverzační kousek, což mám rád. A i když ta tenze mohla (měla) být ještě vyšší, tak dialogy a hlavně herci jsou super. Což mě přivádí k tomu, že si u mě Tarantino spravil dojem tím, jak velký prostor tu dal mému oblíbenci Gogginsovi (konečně někdo!) - i když to podle mě měl udělat už v Djangovi, kde měla jeho postava taky potenciál. Ale koho z herců opravdu musím vyzdvihnout, to je Demian Bichir v minimalistické roli Mexikána Boba. Ten si suverénně krade každou vteřinu na plátně pro sebe. Jo a původně jsem tu chtěl vytknout "waltzovskou" teatrálnost Rothovy postavy (no vážně, představte si ho jako Němce/Rakušana namísto Brita a je to Dr. Schultz hadr), ale díky událostem poslední třetiny tahle výtka padá.
