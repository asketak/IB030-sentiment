Sedmá pečeť je na první podívání trochu složitý alegorický příběh. Ale třeba by se na to dalo podívat i nějak jednodušeji a přístupněji. Na jedné straně jsou zde zobrazeni lidé, kteří fanaticky žijí svoje středověké křesťanství (mniši v kápích, kteří při bližším pohledu vypadají jako smrt, zástupy lidí, kteří se mrskají sebe i druhé důtkami a hledají příčiny problémů v údajném čarodějnictví). Pak je zde skupinka, která se vytvoří kolem rytíře Antonia - člověka, který bolestně prožívá pocit Boží vzdálenosti a který vlastně nedokáže nikoho milovat. Pro celou tuto zvláštní skupinku lidí si nakonec přijde smrt – skoro to vypadá, jakoby Antonius prohrál se smrtí životy všech těchto lidí. A nakonec je tady veselá rodinka komediantů, která si dokáže užívat života a která se od Antonia dokáže odtrhnout - a díky tomu uniká z osidel černé smrti. Možná, že tedy příběh není ani tak o středověkém křesťanství a černé smrti, jako spíše o tom, jak se Bergman sám snažil vypořádat se svými křesťanskými kořeny.
