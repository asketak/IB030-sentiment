Na výlete so Scorsesem v jeho špinavých uliciach. Unavený, totálne vyčerpaný, životom sklamaný Nicolas Cage v úlohe sanitára musí neustále vydávať zo seba všetku fyzickú energiu, o ktorú už dávno prišiel a, čo je ešte ťažšie, vydržať všetky svoje prípady po psychickej stránke, byť ľudom oporou, ked sám by potreboval terapeuta a nezblázniť sa. Neustále hľadá svoj kľud, vdaka ktorému by sa mohol zotaviť z pracovnej vyťaženosti a vykúpenie, ktoré by mu dožičilo pokoj. Scenárista umne stupňuje Cageove nočné výjazdy a jeho duševný stav obmenou parťákov. Najprv je to pasívny Larry v podaní Johna Goodmana, ktorého jediným cieľom je dobre sa najesť, ktorý ho oberá o energiu, potom prehnane aktívny a vitálny Marcus v podaní Vinga Rhamesa, ktorému Cage nestačí a to ho vyčerpáva, a na záver zlomyseľný a pomstychtivý Tom Walls v podaní Toma Sizemorea, ktorý v ňom prebúdza to najhoršie. Martin Scorsese opäť zosúladil vo filme všetko, čo mohol a pripravil nám nezabudnuteľnú nočnú jazdu, v ktorej siahne až na dno psychických síl.
