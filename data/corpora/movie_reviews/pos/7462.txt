Viva Maria! je především komedie s parodickými prvky a tak baví. Po svém, vlastní cestou. Je svůdná, provokativní, vábivá a rozverná. I irská atentátnice s francouzskou tanečnicí mohou vést revoluci ve středoamerické republice San Miguel. Citace ze Shakespeara lze uplatnit i v obyčejném životě i v neklidných dobách ozbrojené vzpoury. Prostředí cirkusů dokázalo shromažďovat bizarní typy lidí s neobyčejnými schopnostmi, které lze ve svízelných situacích využít v nebývalý triumf. Holubice většinou přináší mír, ale někdy také třaskající vajíčka nedočkavé náruče smrti. Elektřinu lze vyrábět i díky mechanickému pohonu obyčejných vesničanů, které k vyššímu výkonu práce přinutí jen hvízdání vystřelených kulek samočinného střílejícího nástroje. Soukromé vlastnictví není na škodu, zlodějina a despotismus mocných však ano. Včela může být rozhodujícím faktorem při transformaci vlaku. Novináři slídí po každé senzaci. Církev mívá často diskutabilní roli v tyranských zřízeních. Maria Fitzgerald O'Malley (svůdná Brigitte Bardot) je zarytou irskou bojovnicí proti anglické rozpínavosti a nadvládě. Objevuje kouzlo a sílu fyzické lásky a také svůj talent při strategickém plánování útoků na utlačovatele chudého lidu. Tanečnice a zpěvačka Maria (šarmantní Jeanne Moreau) poznává podmanivost osudové lásky a význam důležitosti při uskutečňování ideálů a napravování pokřivené spravedlnosti. Z dalších rolí: charismatický lidový vůdce povstání Flores (George Hamilton), přísná paní Diogène (Paulette Dubost), její manžel a mlčenlivý kouzelník (Gregor von Rezzori), jejich nedočkavý synek Juanito (Jonathan Eden), laskavý cirkusový principál Rodolfo (Claudio Brook), dobrotivý silák Werther (Poldo Bendandi), nenasytný oligarcha a nelítostný uzurpátor Rodríguez (Carlos López Moctezuma), zákeřný nejvyšší představitel církve v zemi otec Superior (Francisco Reiguera), zlostný diktátor republiky San Miguel (José Ángel Espinosa 'Ferrusquilla'), či Floresův následovník Pablo (Roberto Pedret). Kdo by mohl odolat dvěma elegantním kráskám, když odhalují své půvabné končetiny, nastavují své sladké rty k žhavému polibku a zvedají své štíhlé paže k zahájení útoku proti nespravedlnosti a útlaku?! Touha po moci a bohatství je velká, touha po svobodě naštěstí bývá i větší.
