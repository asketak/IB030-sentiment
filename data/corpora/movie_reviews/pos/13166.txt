Jirka Strach natočil temný krimiseriál evropského formátu s výtečnou atmosférou a za tím si stojím i přes některé výhrady, které mám k poslednímu dílu. Coby milovníka krimi a detektivek mě Labyrint nesmírně potěšil. Ostatních šest dílů lze směle označit za vynikající a jsem rád, že jsem mohl seriál vidět zpětně téměř na jeden zátah, protože bych napětím asi nevydržel čekat vždy týden na epizodu. Scénář a celá zápletka je vybudována promyšleně, vždy oceňuji provázanost s nějakou historickou událostí, symbolikou či odkazem. Jen ten poslední díl trošku podrazil těm předchozím nohy. Volba herců je naprosto famózní - Jiří Langmajer je přesně typ do tradiční role životem ošlehaného kriminalisty s neuspořádáným rodinným zázemím. Zuzana Kanócz jej skvěle doplňuje a myslím, že nejeden divák bude zaskočen, že jde o tutéž herečku, jež ztvárnila Lauru v Románě pro ženy. Překvapil mě i Miroslav Donutil, protože v jeho případě jde také o poměrně netypickou roli. Vedle režie, scénáře a hereckých výkonů bych rád vyzdvihnul ještě hudbu, volbu písniček a hlavní znělku, přesně odpovídají tématu a přiléhavě děj a hrůznost některých scén či souvislostí podkreslují. Výtečný zážitek, volné pokračování by bylo více než žádoucí.
