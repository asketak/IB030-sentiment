Úžasný námet vychádzajúci z poviedky autora Veľkého Gatsbyho ostáva v scenáristickom prevedení Erica Rotha (Forrest Gump) nevyužitý a nie veľmi nápadito zadaptovaný. Stále ide o výborný počin, no v tieni ďalších aspektov tohto diela je predsa len príliš stávkou na istotu. Všetky ostatné filmárske zložky sa totiž blížia k dokonalosti. David Fincher potvrdil svoju povesť perfekcionistu a všetko tu šľape ako hodinky. Nádhernou kamerou počnúc a skvelými hereckými výkonmi končiac. Držiteľ troch Oscarov a ďalších desiatich nominácií. Vynikajúca osudová romantická dráma nasiaknutá emóciami a darček pre filmových fajnšmekerov v jednom.
