Je těžké negativně hodnotit něco, co se jemnými prstíky dotýká vašeho srdce a zachvacuje ho podivně příjemným pocitem soucitu a pochopení. Ve filmu je něžně a citlivě podaná dechberoucí láska dvou dvojic naprosto obyčejně neobyčejných lidí a jejich mimořádně každodenní životy. Provází nás jím vždy jeden vypravěč, což je dobrý nápad a příjemná věc. Velmi oceňuji snahu kreslíře o dokonalost každého jednotlivého snímku. Přesto má film svá jistá ALE, která vás v tak solidně vyhlížejícím a oslavovaném snímku možná překvapí či zaskočí. Shledal jsem, že je děj filmu extra těžký na pochopení (zvláště když máte osobní problém s tím, že vám všechny ty postavičky přijdou stejné) a to hlavně kvůli flashbackům v první kapitole a nesourodosti v kapitole druhé. Po několika chvílích snahy o orientaci v příběhu pak přišel bod zlomu, kdy mě to přestalo bavit a film se z úrovně nepochopitelnosti přesunul na úroveň nudnosti. Teď něco k výtvarníkovi. Nádherná kresba první kapitoly je vystřídána nepříjemně obyčejnou anime-ovádskou patlaninou dalších dvou částí. V mimořádném umění každého naprosto detailně vypracovaného obrazu prvního příběhu mi trochu neštimují kresby lidských postav svou nedokonalostí čnějící z obrazovky tak vehementně, jako kdyby sháněli cestu do Naruta. Naštěstí do Shippuudenu neodešly a tak dál svou nedokonalostí odkysličovaly atmosféru bez nich tak uchvacující dokonalosti. V druhé kapitole si autor vyhrál se svou snovou fantasmagorií a naučil se stínovat celé barevné spektrum, což nám velmi úpěnlivě předhazuje na noční obloze, která je tak kýčovitá, že by se za ni snad styděl i Ringo Čech. K závěrečné písničce se příliš vyjadřovat nebudu, řeknu jen, že takový nevkus je pro Žaponce typický. Sečteno podtrženo: kdyby byly postavy lépe nakreslené a odlišené; přeskakování mezi minulostí a přítomností více znatelné; příběh svižnější; obloha modřejší než zelenější; a kdyby se ten, kdo vymyslel závěrečnou písničku, nikdy nenarodil; film by si koledoval o 99%. Takhle bohužel svěsím hlavu a řeknu "良い試み。". Naneštěstí jsem si ale posléze uvědomil své okouzlení a hodnocení přehodnocuji. Film ode mně má - 76% a slabé čtyři hvězdy.
