Po osmidílné jakuzácké sérii Hibotan bakuto (Red Peony Gambler), která proslavila Sumiko Fudži, šéfové studia Toéi přemýšleli, jak dál využít potenciálu nezdolné ženské hrdinky v nelítostném světě jakuzy. Přišli s filmem Hijirimen bakuto (The Red Silk Gambler), kterému se ale i přes jeho nesporné kvality nepodařilo komerčně prorazit a úspěch přetavit v úspěšnou filmovou sérii. Co způsobilo takový nezdar a proč film upadl v zapomnění, je z dnešního pohledu velmi obtížné odhadovat. Možná podobný název ci námět v porovnání s již zmíněnou sérií. Na druhou stranu podobnými žánrovými kusy byl japonský filmový trh plně nasycen. K dobru hovoří i herecké obsazení, kde tvůrci sázeli na kombinaci neokoukaných tváří (Eiko Nakamura) s těmi známějšími (Bunta Sugawara a Reiko Ike). Nutno připočíst tentokrát výraznou vizuální a barevnou stylizaci s mnohými zajímavými obrazovými kompozicemi, jejichž struktura dostává v některých momentech silně dekorativní charakter.
