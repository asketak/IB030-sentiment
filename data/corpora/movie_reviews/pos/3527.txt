Tak za tenhle kousek Sorokina s největší pravděpodobností Vladimir Vladimirovič nepochválí a Sorokin může jen doufat, že to s obnovením opričniny v dnešním Rusku nebude zas tak horké. Hodně působivá záležitost za předpokladu, že jste přístupní modernímu experimentálnímu pojetí divadla, protože příznivci klasického měšťanského repertoáru budou nejspíš v některých místech nefalšovaně trpět a celkově budou trochu mimo. Herci rozptýlení mezi diváky, minimalistická scéna, která navozuje dojem naprosté bezútěšnosti, špíny a hnusu, provokace, hraní nadoraz, extravagance, zkrátka nic pro příležitostného diváka nebo někoho, kdo dává přednost bezpečné klasice nebo lehkým žánrům. Všechny běsy ruských dějin a současného autoritativního režimu na jevišti ožívají až nepříjemně realisticky. Za sebe bych ale trošku brzdil, některé věci je působivější jen naznačit, protože vnímavý divák pochopí, než okázale tlačit na pilu. A taky básnická mluva opričníka mě poněkud obtěžovala, i když chápu, že tím chtěl režisér zdůraznit rozdíl mezi navenek vznešeným vystupováním a mrzkou zdeformovanou povahou antihrdiny. Celkový dojem: 80 %.
