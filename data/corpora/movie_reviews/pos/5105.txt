Je veliká škoda, že tenhle počin distributor avizuje jako horor, protože asi většina diváků bude čekat něco úplně jiného a mainstreamovějšího. To určitě The Witch není, protože jde vlastní a notně nevyšlapanou cestičkou. Eggers od počátku zaujme totálně schizoidní, depresivní a bezvýchodnou atmosférou stavení, které je odříznuto od celého okolí a tvoří jakoby vlastní svět. K tomu se přidává zneklidňující děni, které by mohlo (ale nemuselo) souviset s něčím nadpřirozeným, což se nijak nevysvětluje a to je v tomto případě dobře. Děsivost a mrazivost snímku nevychází z nějakých krvavých výjevů, ale především z toho, že vše, co se tu děje, je v kontextu příběhu logické a racionální, o to však děsivější. Originální je i použitá angličtina, která je úžasně starobylá a bez titulků nesrozumitelná, což filmu dodává ještě podivnější a archaičtější nádech. Skvěle vybrané je též obsazení, které tvoří neznámí herci, jenž jsou naprosto uvěřitelní a vzhledem k jejich neznámosti i autentičtí. Dojem pak dotváří znepokojivá hudba tvořená pouze zvuky a hluky. Je pravda, že občas se tlačí na pilu až příliš, některé scény (nejvíc asi ta, kdy malý chlapec sténá, levituje a vyluzuje zvláštní zvuky) jsou trochu zbytečně přes čáru a na hranici parodie a samotný konec je až moc doslovný, to ale nic moc nemění na tom, že The Witch je perfektní psychologický snímek s nádechem hororu, jehož divácká nespokojenost souvisí s nešťastným žánrovým zařazením a očekáváním. 80%
