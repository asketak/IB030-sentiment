Špionážne trilery ja rád. Tentokrát sa jedná o vysokú hru na mačku a myš z atraktívneho prostredia blízkeho východu a z pohľadu hotelového recepčného, ktorý je okolitými udalosťami a svojím vlastným svedomím „donútený“ prijať úlohu agenta v prestrojení. Prvý diel ma doslova okúzlil svojou striedmosťou či už príbehovou alebo technickou, pretože to bolo dobre vyvážené a pre mňa ako diváka aj celkom realistické. Hoci aj v ďalších častiach je príbeh stále pútavý a herci sú impozantní, premena hlavného predstaviteľa na niekoho kým nie je, už neprebehla tak hladko ako by som chcel a Hugh Laurie sa aureoly Dr. Housa nezbaví ani keby kompletne zmenil repertoár svojich hereckých výrazových prostriedkov. Pretože s pribúdajúcimi dielmi som sa začal občas nudiť a režisérka nedokázala vytvoriť na špionážny triler dostatočné napätie, často som bol v pokušení ostať len pri troch hviezdičkách. Aby sa budget nemíňal iba na výplaty filmového štábu (okrem exotických lokácií) napr. v 5. dieli nám ponúkne predvádzanie zbraní potencionálnemu kupcovi, pričom niečo podobné si ťažko predstaviť aj napriek tomu, že pri podobných obchodoch ide až o stovky miliónov. Vytkol by som ešte jednu maličkosť, a síce, obsadenie Roperovej priateľky – ťažko uveriť, žeby si nedoprial nejakú krajšiu. Byť holka hrať vie, tam casting zlyhal. Nakoniec tie štyri predsa len dám, pretože sa jedná o moju obľúbenú šálku kávy a podobné témy vždy vítam s radosťou.
