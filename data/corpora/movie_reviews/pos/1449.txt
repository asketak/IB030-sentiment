"Já vám tedy říkám, že fronta vám po tomhle kriminále bude připadat jako ráj!" A já k tomu dodávám, že válející se vězni v českých kriminálech by podobnou buzeraci potřebovali, aby se s chutí nevraceli tam, kde je bude stát živit. Nicméně tady jde o armádu a o vytvoření poslušných robotů, kteří budou následně tupě plnit rozkazy. A proto přichází na řadu sympaťák - degradovaný seržant Roberts, který zná svá práva a recituje přesné znění paragrafů i z nejhlubšího spánku. Je to zkrátka souboj vůle, při kterém se suchým britským humorem příliš nešetří a takovou kombinaci si umím vychutnat i v úmorném vedru. Samozřejmě při pohledu z klimatizovaného pokoje.
