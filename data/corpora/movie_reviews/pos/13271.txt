Gorin ve svém prvním americkém filmu nezapře evropského intelektuála a učedníka Godarda maoistického období. Ne, že by film byl politicko-filosofickou experimentální agitací, ale proto, že zkoumá principiální otázky jazyka a identity (zlatá doba lingvistického obratu ve společenských vědách), sociálního vyloučení (příběh dcer z chudé napůl emigrantské rodiny na okraji aglomerace San Diega vskutku není jen o kognitivní psychologii a lingvistice...), a to vše předkládá divákovi propracovanou i hravou formou velice autorského dokumentu - Gorin, stejně jako za časů skupiny Dziga Vertov, rozbíjí (pseudo)dokumentaristickou normu o odděleném objektu a vypravěči, vstupuje do děje, komentuje jej atd. To by však samo nebylo až tak výjimečné, ale z časů ani ne před deseti lety si Gorin zachoval i cit pro mnohovrstevnatou výstavbu narativu kombinujícího různá média (již úvodní sekvence spojující Gorinovy úvahy a prvotní nadhození ústředního tématu s dětskými imigrantskými komiksy vypadá, jako by byla spadla přímo z přelomu 60. a 70. let) a hlavně skvěle oddělující vizuální a zvukovou složku, což je u druhé jmenované skutečně zásadní pro Gorinovo detailní stopování mluveného projevu obou děvčátek. Ukazuje se, že diskontinuitní a disjunktivní skladba zvuku a obrazu může sloužit i na dokumentárním poli. /// Gorin ale neopominul ani sociálně-kritickou rovinu, byť skrytou pod rouškou zvláštní nostalgie - vždyť zánik jednoho unikátního vztahu a jednoho unikátního jazyka doprovázený osvojením si dominantního jazyka zdvojuje osud celé rodiny, která klesá stále hlouběji na společenském žebříčku s tím, jak si osvojuje cizí dominantní jazyk sociálního jednání...
