Obraz má pastelový nádech, hlavní hrdina působí kouzelným dojmem a děj je protkán bizarními scénami. Celkově film působí zajímavým, ale nesourodým dojmem. Je zde na delší diskuzi, zda tuto „nesourodost“ chápat negativně nebo jako hlavní devizu filmu. V rámci standardního příběhu o dospívání chlapce v romantických kulisách amerického středozápadu jsme konfrontováni s několika momenty, které značně vybočují z nastolené linky. Tyto scény nejsou v příběhu hlouběji ukotveny a působí místy až nahodilým dojmem. Na druhou stranu jsou natolik bizarní a spolu s pastelovým vizuálem působí tak ulítle, že film posouvají do úplně jiné dimenze. Kdyby to byl režisérský záměr a Ridleyho rukopis, řeknu, že je to geniální. U Reflecting Skin mám ale pocit, že je to jenom šťastná souhra okolností – herecký výkon chlapce, výborná kamera a netradiční filtr, dostatečně výstřední scénář. Režisérská supervize a nadhled, který by dal filmu konzistenci, zde chybí.
