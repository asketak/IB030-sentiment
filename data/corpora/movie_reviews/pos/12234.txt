Pro někoho kopie Nové naděje, pro někoho pocta fanoušků ke slavné sérii. Ve své podstatě mají oba tábory pravdu, takže závisí pouze na divákovi a míře střízlivosti jeho očekávání. Osobně se řadím k těm, co Síla se probouzí překvapila. Ve filmu se harmonicky mísí nové se starým a infantilní starwarsovské prvky jsou omezeny na minimum. Mám za sebou druhé zhlédnutí, při kterém 7. epizoda bavila snad ještě více než při první projekci. Detailů se v ní nachází požehnaně a vytváří kvalitní základ pro nastávající díly. Takže nezbývá než doufat, aby tato působivá studie byla v budoucnu pečlivě domalována a aby výsledný triptych mohl být důstojně umístěn na oltář nově dokončené chórové kaple starwarsovského dómu.
