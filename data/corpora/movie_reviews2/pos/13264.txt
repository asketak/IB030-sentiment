Nadišiel koniec! Pravdepodobne posledný film zo Stredozeme vo mne zanecháva pocity nostalgie, radosti aj smútku, ale hlavne očarenie nad Jacksonovou prácou. Pomerne rozporuplné názory na film ma napokon videli k ignorovaniu kinoverzie a rovno ma naviedli k extended edition. A moje dojmy? Absolútne suverénna Jacksonova réžia ponúka úchvatné zakončenie tejto pre niekoho prázdnej, avšak pre mňa druhej najlepšej trilógie ever. Trojka už od samého začiatku naberá dych berúce tempo, ktoré končí až záverečným návratom domov. Smaug, Dol Guldur a Bitka piatich armád proste nepripúšťajú ani náznak nudy alebo vaty. Niekto môže považovať dejovú odbočku Dol Gulduru za zbytočnú, ale bez nej by náznaky prepojenia na LOTRa neboli kompletné a naviac táto pasáž je beztak jednou z najlepších v celom filme. Nuž a samotný nosný pilier filmu, teda bitka je dokonale prepracovaná, má výbornú choreografiu jednotlivých súbojov a užijeme si (aspoň v EE) aj dostatok krvavých cákancov. Snáď len tých okatých CGI záberov mohlo byť menej. Vôbec nerozumiem tomu dehonestovaniu tohto filmu. Veľa ľudí nadáva, ako veľmi sa Jackson odklonil od pôvodnej knihy, ale ono v podstate Jackon len domyslel to, čo Tolkien nestihol prepísať alebo prepracovať, pretože trebárs taký Legolas je synom Thranduila a existoval už v dobe bitky, takže je pravdepodobné, že sa jej aj zúčastnil. Ja sa pred Pítrom proste skláňam a nebudem mu vyčítať, že to obsahovo nie je ďalší LOTR, pretože to sa ani NEDÁ.
