Poté co jsem viděla poprvé Josefa Hadera v tomto snímku na filmovém festivalu německého jazyka v Praze, stala jsem se jeho velkým fanouškem. Umí se dívat nesmírně smutně, a přitom je stále tak vtipný, až bych se rozplakala. Bohužel mě další komedie s ním v hlavní roli už nevzaly tak jako tato, přesto že většina z nich je také moc zábavná. Ale tento film o dvou záchranářských organizacích, které si dělají navzájem různé naschvály, jako že napojí řidiče konkurenční firmy na infúzi alkoholem, je opravdu neobyčejný. Už začátek filmu, dlouhý záběr na jarní krajinu, do které téměř po několika minutách vletí směrem od kamery auto a rozmlátí se na šťavnaté louce, je skoro pohádkový. A scénka s pejskem! A řetězová bouračka vyvolaná příkazem policie, že pronásledovaný vůz má zastavit! A do toho barokní hudba, krása.
