Dokumentární snímek Reach for the Sky přibližuje vcelku originální a neotřelou problematiku vysokého školství a především všeho s tím související v Jižní Korei. Konfuciánská morálka je všudypřítomná a na mladé studenty je kladen enormní společenský tlak na co nejlepší výsledky ve státních zkouškách na tu kterou vysněnou universitu. Pro našince poněkud frustrující podívaná (sám jsem se s trochou nadsázky přistihl při myšlence, že než toto martyrium a očistec absolvovat, raději bych emigroval do té Severní :) ), zároveň ale i zajímavá pro zjištění, jak vysoko si universitního vzdělání cení samotná země a co všechno je ochotná pro své studenty vykonat. Kapitolou samou pro sebe byla všudypřítomná mediální masáž a také pověrčivost Korejců, ochotných využít služeb kdejakého šarlatána jen proto, aby jejich dítko čekala co možná nejzářnější budoucnost. Dívalo se mi na to skutečně dobře, nenudil jsem se a to ani po zjištění, že se jedná o dokument a ne o klasický film. Celkový zážitek mi umocnila hudba, hezky gradující, která trefně vystihovala atmosféru daného obrazu a také stres studentů.
