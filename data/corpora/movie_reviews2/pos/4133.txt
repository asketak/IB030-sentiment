Nádherná, dojemná, emočně velice silná, kýčovitá pohádka pro dospělé, kterou jsem si náramně užil, proslzel při tom pár kapesníčků a po dlouhé době jsem zas viděl film, při jehož konci jsem měl vážně úžasný pocit na duši. Ikdyž je tedy celá zápletka krapet dost krkolomná a v pár ohledech ne až tak důmyslně dotažená, zároveň ji mohu značit i za nápaditou, originální a velice působivou. Má i velice solidní tempo, prakticky pořád se něco děje, disponuje mnoha opravdu velice silnými scénami, dokonce se tu vyskytují i nějaké ty nečekané zvraty, ke konci pak film emočně doslova drtí, ale jelikož jde opravdu skoro až o tu pohádku, tak happy end nás samozřejmě nemine a já jsem za něj byl i upřímně šťastný. Herecky je to též paráda, Colin Farrell je zde velmi přesvědčivý a působivý, Russell Crowe trefně ďábelský a i ostatní herci se drží na úrovni, které nelze nic vytknout. Jinak zimní atmosféra Zimního příběhu je skvostná, zde si tvůrci zaslouží nemalé uznání a i hudební doprovod velmi vkusně napomáhá k tomu, aby si divák film skutečně užil. Winter´s Tale je tak zkrátka film, který ocení sice asi skutečně jen vyloženě cílové publikum, ale to vážně na maximum, a na mě osobně udělal velice silný a příjemný dojem, a já jsem upřímně spokojen.
