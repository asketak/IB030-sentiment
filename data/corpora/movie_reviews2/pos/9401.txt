Pauza. Střed Tarkovského tvorby s ohlédnutím nazpět i nejasným pohledem vpřed, po jehož zlhédnutí je patrné, že funguje v jednom rozměru navíc. Běžné biografické dílo vzbuzuje v divákovi ve větší či menší míře chladný, prakticky naučný pohled na věc. Tarkovského „autobiografie“ pak, troufám si tvrdit, funguje pouze, pokud si do ní promítneme svůj vlastní život, svou vlastní, byť třeba klidně jen kusou „autobiografii“. Zrcadlo působí vpravdě magicky a při správném uchopení vyvolává dvě těžko zodpověditelné otázky: Jak je možné, že film můžeme vnímat jako vlastní zkušenost? a Potřebujeme vůbec taková díla, když máme kolem sebe skutečný, živoucí svět? Na první otázku lze snad odpovědět rozborem filmu. Druhou otázku pak může, dle mého názoru, zodpovědět každý. --- Zrcadlo zároveň vnímám jako kroniku 20. století po Kristu, zejména pro jeho četné autentické záběry ze světové války. Přičemž zírám s vykulenýma očima a zatajeným dechem, jak citlivě jsou tyto scény do kontextu celého filmu zařazeny (momentky z transportu židovských dětí kontra děti na venkově; básně v závěru pasáže přechodu přes Sivaš kontra otec přijíží z fronty [otec, autor básní]). --- Nad to všechno mistr Tarkovskij neustále, doslova v každém záběru, dokazuje svůj obrovský filmařský talent. Nepotřebuje filmové efekty pro plynulý skok v čase (youtube.com 14:32-15:30), překvapuje detaily, na kterých se jiní nestydí vystavět celý film (youtube.com 57:25-57:52), elegantně využívá všech živlů (ohně, vzduchu, vody, země). Ovšem do jaké míry se do toho všeho otiskl Rergberg? --- Jedná se bezesporu o klenot kinematografie, který překypuje pozitivní energií.
