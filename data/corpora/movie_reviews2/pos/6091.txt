Je to výhoda nebo nevýhoda být pamětníkem, který jako adolescent sledoval v 70. letech Formuli 1 jako fenomén spojující vyspělé technologie a specifickou estetiku? Hrdiny filmu mám dobře zažité a stejně tak všechny ty monstrosní mašiny, které sedlali. Proto si myslím, že těžko mohl někdo vybrat lepší představitele hlavních rolí. Děj filmu je, vcelku moudře, podřízen duelu dvou silných individualit -  bouřliváka a pragmatika. Vše ostatní jde stranou a to je největší klad filmu i jeho jediná slabina. Svět formulí 70. let nabízel sondu do vizuálního obžerství v podobě designu aut včetně pozlátkové reklamní nádhery a bizarních monster typu šestikolek. V té době začal formuli 1 přetvářet i dodnes působící impresário Bernie Ecclestone. To vše šlo stranou, stejně jako ostatní osobnosti včetně špičkových pilotů, ze kterých jen sympatický Clay Regazzoni dostal trochu prostoru. Asi je to dobře, byť souboj protagonistů sklouzává k jisté schematičnosti. Proto jsem dal o hvězdičku méně. Ale možná jsem příliš věcný.
