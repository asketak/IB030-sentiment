Jsme to, co jsme, díky vzpomínkám, prožitkům a nasbíraným zkušenostem? Nebo to v nás je a budeme tím, co jsme, aniž nás výše zmíněné bude formátovat? Je nám osudová láska dána, nebo jde o jedinečný a neopakovatelný výsledek  protnutí řady proměnných? Zajímavé téma zpracované formou, která možná nedává tak úplně objektivní odpověď, jen inspiruje k vlastní úvaze, ale za to mi nabídla příběh v podobě, která mi už trochu chyběla. V podobě čisté a nefalšovaně stoprocentní romantiky, která se za to, čím je, nestydí, a nesnaží se sama sebe shazovat. Ani povýšeným humorem, ani pomrkáváním do publika, ani různými artovými či jinými maskami. Díky tomu jsem si mohl užít téměř pohádkovou podívanou, kde sice bylo těch Tatumových sladkých pohledů a ušlechtilých gest možná až příliš, ale zase na druhou stranu, kdo z nás by na tom nebyl stejně, kdyby znovu bojoval o ztracenou lásku Rachel McAdamsové. A to i když se zdá, že se z té správné a suprové holky proměnila ve slepici. Zkrátka Navždy spolu je tuna koncentrované romantiky, která cynikům bezpečně zkazí den.
