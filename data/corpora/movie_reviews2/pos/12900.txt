Velké a milé překvapení. Jako promítač vidím spoustu filmů různých žánrů a tím pádem jsem určitě kritičtější (navíc za kino nemusím platit a dokonce peníze dostávám, takže si mohu dovolit být kritický a dokonce se naštvat a přestat se dívat). ExMachina mě od začátku bavila, udržela mě v sedadle celou dobu. Jednoduchý a rychlý začátek - žádné utahané scény s cestou, rozmýšlením, polemizováním. Prostě účast v soutěži, výhra, cesta - věděl jsem kdo, proč a kam. Film pokračuje v nádherném i zvláštně stísněném prostředí luxusního bunkru, kde se hlavní hrdina pomalu a záměrně setká s krásnou, ale umělou bytostí - dívkou. Lze předpokládat postupné seznámení, citovou vazbu a... průšvih. Všechen děj je logický, sice pomalu, ale smysluplně servírovaný, film má začátek, příběh, konec a divák vše pochopí, vše se dozví a přitom má spoustu času přemýšlet, jestli je dobré začínat si něco s robotem. Také má čas užívat si luxusní prostředí a krásnou přírodu. Herecké výkony jsou tak nějak normální - nikdo zbytečně nepřehrává, ale ani nezáří, bavily mě všechny dialogy, psychologická zápletka řešící právo umělé bytosti na život, stupňující se napětí a líbil se mi i konec - netvrdím, že nechat běhat po světě sexy holku s pécéčkem v hlavě je dobrý nápad, ale na druhou stranu jsem jí za to zacházení svobodu přál. Dal jsem s čistým svědomím pět hvězd - za originální nápad, za prostředí, za vzkaz pro společnost, za smysluplný děj a za krásně průhlednou Aliciu Vikander.
