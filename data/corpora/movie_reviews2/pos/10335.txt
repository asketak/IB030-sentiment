"Muž není mužem, dokud není skutečným mužem!" Takto zabržděné bodyguardy si mafiánská dcerka Aryong snad ani nezasloužila. Naštěstí se o sebe umí postarat sama, takže vzduchem poletují čepele, těla protivníků zdobí stále větší šrámy a kráska, s důstojným držením těla i kamenným výrazem v tváři, pomalu kráčí vstříc své budoucnosti. Tato cesta je doprovázena třeskutým humorem, který produkuje zejména úmyslně nepřesná tlumočnice, ale i sexuální řízení automobilu či žádost o ruku s mnoha noži pod krkem stojí za vidění. Jako vynikající lingvista, který umí korejsky přibližně stejně dobře jako svahilsky, jsem chtěl snímek vidět v originále bez pomoci nápovědných písmenek, ale pro pochopení některých vtipných nedorozumění mezi čínštinou a korejštinou jsem si nakonec zbaběle pomohl sledováním titulků.
