Škoda, na spojení Hankse a Spielberga jsem se moc těšil. Myslím, že to mohlo dopadnout mnohem lépe. Skutečný příběh, nebo příběh inspirovaný skutečnými událostmi, chcete-li, je zajímavou ukázkou politiky během Studené války. Je rok 1957 a USA žije ve strachu z tehdejšího SSSR. Tom Hanks jako právník James Donovan je postaven k případu ruského špióna na území USA. Veřejností je případ již předem prohraný, ale Donovan věří ve svobodu slova a snaží se odvolat na Ústavu Spojených států Amerických. Zní vám to nudně? Ne oprávněně. Možná pro někoho, kterého nezajímají soudní spory, nebo diplomacie během válečného stavu. Faktem je, že Bridge of Spies dokáže skvěle reprezentovat tehdejší dobu i situaci. Navíc díky skvělému hereckému výkonu hlavního herce vše působí dobře. Tom hraje opět geniální výkon, ale nic míň, co bychom od něj už čekali. V druhé polovině filmu se ocitáme v Berlíně, kde politika vzala za své. Je pouze na právníkovi pojišťovny, aby vyjednal výměnu dvou špiónů. Film, i když má skvělý námět a zpracování, tak přesto je až zbytečně dlouhý a místy se vleče. Tomu nepomáhá ani fakt, že za celou dobu filmu se napětí nebo atmosféra nezmění. Film se mi líbil, ale znovu bych na něj opravdu nekoukal. Nepřinesl kromě spousty informací vůbec žádné emoce. Jednou to stačilo. (76 %)
