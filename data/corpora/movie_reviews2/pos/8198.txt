Hammer. A velmi originální horor od Hammeru, vlastně jeden z nejzajímavějších, co jsem měl v dosavadním nakoukávání filmů této mimořádné britské společnosti možnost vidět. Může za to samozřejmě titulní potvora a její zajímavé přesazení z řecké mytologie (to, že Megera nebyla Gorgona, vůbec ničemu nevadí a je hnidopišství se nad tím pozastavovat) do prostředí "jakési germánské země" (jak ostatně taky bývá dobrým hammerovským zvykem). Nezamrzí ani to, že ona "šokující pointa", co se za tím vším skrývá, je rozklíčovatelné až příliš brzy, přivítal bych trochu víc tajemna. No, nemůžu mít všechno. Proto jsem se zaměřil především na nikdy nekončící hammerovský souboj Cushing vs. Lee (tentokrát - a docela nezvykle - v opačném gardu mezi póly dobra a zla), což je pastva pro oči, protože oba byli géniové a je jich plná obrazovka, takže ostatní včetně Barbary Shelleyové jen přicmrndávají. Závěrečný souboj je pak třešničkou na dortu, který nepokazí ani to, že během průběhu "zkamenění" po pohledu na Megeru je namaskování tak krásné, ale výsledkem není kámen ani nic jej připomínající, ale jakási sádra. Jinak je zde vše, co každý správný hammerovský horor má mít: atmosféru, mlhu, opuštěné rozpadající se sídlo, neopakovatelný vizuál. Proto odpustím i tolik nechtěně zábavnou Megeřinu masku.
