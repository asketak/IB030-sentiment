Jeden z nejlepších animáků za hodně dlouhou dobu. Něco mezi zvířecím Sim City, GTA a nedystopickými Hunger Games. Spousta odkazů na jiná dílka filmové historie a hlavně spousta vtípků a gagů. Skutečně jde o nesmírně zábavný a vtipný animák, kde sice příběh není kdovíjak převratný, nicméně je jako buddy movie o nesourodé dvojici dobře napsaný  a slouží spíše jako nástroj pro divákovo poznání a zkoumání fikčního světa. Totiž světa, ve kterém všechna zvířata žijí, natolik komplexního, detailního a promyšleného, až to bere dech. Byla by velká škoda se do tak vypiplaného prostředí v nějakém z budoucích pokračování nevrátit.
