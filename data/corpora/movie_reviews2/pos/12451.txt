Nevím jestli je zcela pravdou, že na rozvod rodičů vždycky nejvíc doplácí děti. Sám jsem vyrůstal asi od pátého roku života odděleně jen s jedním rodičem (v mém případě to otec nebyl) a celý život přemýšlím, komu a proč bych měl vlastně vůbec křivdit. U Kramerů je totiž úžasně starostlivý (nikoli bezchybný) otec, kterému bych už z principu chtěl být svěřen do péče. Moje realita je však trochu jiná. Některé "špatné věci" jsou prostě dané a není důvod přemýšlet nad jejich ospravedlním. Většinou však ve vzduchu zůstává viset spousta nezodpovězených otázek, protože každý z rodičů má tendence obhajovat sám sebe, i když si to většinou nepřizná. Později už mě rýpaní se v minulosti přestalo bavit a začal jsem si hledět svého. Rodiče jsou také jenom lidé, kteří se sami museli naučit jak v životě fungovat a postavit se na vlastní nohy. Holt může mít každý z nich jinou představu o společném soužití, ale přece jen když vidím vystresovaného Dustina Hoffmana, jak s lapáním po dechu běží se zraněným klukem v náruči přes půl města do nemocnice nebo když shání práci dva dny před štědrým dnem, rozhodně mi to nepřidává na sympatizovaní s vnitřně poněkud komplikovanější matkou v podání brilantní Meryl Streep.
