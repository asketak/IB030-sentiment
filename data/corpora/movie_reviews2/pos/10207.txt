Tleskám nápadu spojit Within Temptation se symfonickým orchestrem. Black Symphony je nádherným koncertem, který stojí za to vidět, byť jen na obrazovce. Je plný starých metalových pecek, stejně jako několika nádherných balad (obzvláště Forgiven a duet Somewhere s Anneke van Giersbergen jsou úžasně jímavé). Co mě opravdu překvapilo, byla vizuální stránka celé show. Sám jsem navštívil už několik koncertů WT, ale možná bych je všechny vyměnil za tenhle. Propracovaná choreografie (Sharon se pohybově odvázala jako nikdy), oheň, kouř, andělé (!)... Klobouk dolů i před štábem, který zajistil nejen skvělou kameru, režii a střih (slow-motion záběry v první polovině jsou skvělé), ale také perfektní ozvučení, což jde skvěle vidět na dokonalé synchronizaci hlasitosti vokálů a hudby. Potěšili také tři hosté, nejvíce zřejmě Keith Caputo při What Have You Done. Celkově se jedná o opravdu skvělý koncert, při němž mi často běhal až mráz po zádech (hlavně u Our Solemn Hour - tradičně, Ice Queen, What Have You Done a Forgiven). Jediným menším minusem zůstává skutečnost, že orchestr byl v cca 40 % písniček extrémně "přebitý" kapelou.
