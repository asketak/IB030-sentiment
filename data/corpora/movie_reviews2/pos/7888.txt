Dekonštrukcia rodinnej rutiny. Žena oddychuje v kresle, číta magazín. Otvárajú sa dvere v pozadí, vstupuje muž. Víta sa so ženou. Niečo si hovoria. Štvrťminúta pôvodného záberu zo staršieho čiernobieleho filmu trvá v režisérovom podaní štvrťhodinu. Využíva pritom rôzne filmové postupy, ktoré urobia zo štandardu filmu neopakovateľné kinetické divadlo. Píše sa, že ide o psychoanalýzu. Skôr sa to javí ako hravá ironizácia každodenných rituálov spoločného života v domácnosti. V podobe rozloženia jednotlivých giest a úkonov do neopakovateľných, často srandovne absurdných súvislostí a obrazových kolotočov. Za pomoci jednotlivých druhov filmovej formy. Film, kde sa forma stáva vyjadrením obsahu.
