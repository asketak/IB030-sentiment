Velice dobré psycho, taktéž horor... což většina v sále očividně nepochopila. Čarodějnice je výborně zrežírovaný a stejně tak napsaný film, tedy klobouk dolů před Robertem Eggersem. Má pomalejší děj, což vůbec není ke škodě, naopak napětí díky tomu postupně graduje. Výborná je dobová atmosféra filmu, ta je obohacena o údernou starou angličtinu, která především z úst Ralpha Inesona zní úchvatně. Vůbec Ralph Ineson a Anya Taylor-Joy jsou to nejzásadnější, co se hereckého obsazení týče, ale výborné výkony předvádí všichni, včetně dětských herců (a to je co říct). Taktéž bezchybná je i kamera a její záběry na rodinu, les, čarodějnice... vše dovedeno k dokonalé děsivosti. Přesto že se Robert Eggers zabývá především vztahy v rodině a jejím postupným rozpadem, má film mnoho děsivých a silných scén, ono se dá říct, že jiné ani nejsou. I proto jsem se tak trochu obával finále, ale naštěstí ani tady film na kvalitě mnoho neztratil, i když to mohlo být řečeno nebo ukázáno trošku jinak. Robert Eggers nasadil laťku vysoko a já doufám, že u hororu ještě nějakou dobu zůstane. 80%
