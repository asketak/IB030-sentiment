Človek je vždy trošku nervózny, keď vie, že sa dostáva na filmové plátno jeho detstvo a s tým aj veľká dávka nostalgie. Ale myslím si, že v prípade "Pat A Mat Vo Filme" sa im dostalo rovnakej dávky lásky, akú pociťovali už pred štyridsiatimi rokmi. A myslím si, že vďaka tomu je tento film veľmi dobrý. Máme tu príbeh, kde nová skrinka musí vymeniť umývadlo, pokračujeme využitím papierových misiek a veľkou dávkou recyklácie, potom nasleduje výroba robotického vysávača a ďalší príbeh sa sústredí na výrobu plávajúcej podlahy. Potom tu máme strom, ktorý bráni našim "ajeťákom" v hre dámy, stretneme sa s novými obkladačkami v kúpeľni, šachovou partiou na streche stodoly, odšťavovaním pomarančov (tento diel si ale pamätám už z minulosti), šlapačka na rotopede a bude tu aj boj so zákerným obrím kaktusom. Všetky príbehy sú podľa mňa vtipné, veľmi dobre napísané a tak ako sa bavili decká v kine som sa zabával na nezdaroch našej dvojice aj ja. A to je základ. Postavy sa nezmenili, situácie sa nezmenili a tým pádom tu máme 80 minút veľkej zábavy. Čo sa môže na filme pokaziť? Úprimne poviem, že mám s filmom len dva drobné problémy. Ale vedia zavážiť. Prvým je fakt, že sme čakali Pata a Mata vo filme. A dočkali sme sa desiatich malých príbehov. Možno je pravda, že by nefungovali vo veľkom filme, ale človek aspoň trošku niečo také čaká. Alebo aby aspoň príbehy na seba aspoň trošku viac nadväzovali. A to je ten druhý problém. Keď máme takto tých pár filmíkov dokopy, pomaly človek začne zabúdať na to, čo videl pred pár minútami. Ale neznamená to, že by bol film zlý. Práve naopak. Je to skutočne dobrý animovaný film pre všetkých malých a pre všetkých, ktorí s touto dvojicou vyrástli tiež. Určite hovorím za seba, že je hodný vášho času. Hodnotenie: A-
