Nedá se říci, že by tento díl trilogie byl snad lepší, než předešlé filmy. Ale už to, kolik lidí dokáže strhnout populární filmový příběh a následná ohromná bouře nevole proti natáčení tohoto kusu, mě fascinuje. Ve filmu je více akce, na provokace se odpovídá olivovou ratolestí, utíká se, nahání se, s důvtipem se brání útokům, kují se pikle a pokrevní bratr se brání vlastním tělem. Mé oko se pokochalo pohledem na městečko Trogir, dech beroucí korytem řeky Zrmanji a romantickou kulisou slavných Plitvických jezer. Ústřední dvojice je jasně daná: osvícený, ušlechtilý a mírotvorný náčelník indiánského kmene Apačů Vinnetou (Pierre Brice s hlasem Thomase Eckelmanna) a jeho pokrevný bratr a udatný ochránce spravedlnosti a utlačovaných Old Shatterhand (Lex Barker s hlasem Gerta Günthera Hoffmanna). Humorný nadhled je v tradiční postavě samorostlého zálesáka Sama Hawkense (Ralf Wolter). Ženské krásy není tolik, ale je výrazná v postavě Ann (půvabná Sophie Hardy s hlasem Marianny Lutz). Strana zla je početnější než obvykle. Nejvýraznějším padouchem je zákeřný Rollins (zajímavý Rik Battaglia s hlasem Arnolda Marquise), který neváhá použít jakoukoliv lest, či podlost. A nesmí se zapomenout na zámožného spekulanta s apačskými pozemky Vermeulena (Veljko Maricic s hlasem Konrada Wagnera) a jeho všehoschopného pohůnka Gomeze (Miha Baloh s hlasem Friedricha W. Bauschulteho). Ale kdo dokáže čelit uspávacím ranám Old Shatterhanda? Z dalších rolí: ovladatelný alkoholik a zhrzený náčelník indiánského kmene Jicarillů Bílý buvol (Dušan Antonijević s hlasem Klause W. Krauseho) a nápomocný guvernér ze Santa Fé (Carl Lange s hlasem Curta Ackermanna). A královskou cestou za romantickým dobrodružstvím lze kráčet i za cenu vlastních obětí.
