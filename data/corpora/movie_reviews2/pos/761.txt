To je skoro poprvé, co mohu říct, že jsem nejdřív měl tu čest s knížkou než s její seriálovou verzí. Jenže se rozhodně nemůžu zařadit do zástupu fanoušků a po první knize jsem sérii zanechal a nehodlám se k ní vrátit. Ten mix magické školy (Harry Potter) a magické země Fillory (Narnie) společně s depresí, se mi nijak moc nezamlouval a Lev Grossman mě neokouzlil. Jenže právě ta kombinace magie a vysněné země je něco, co mohlo vyjít v seriálovém zpracování. A navíc, třeba změní pravě ty věci, které se mi v knize nelíbí…  Problém, že jsem prvně měl tu čest s knížkou tkví v tom, že jsem si postavy představoval jinak a to vlastně všechny. Další jsou na řadě změny děje oproti knize. Věci se tedy samozřejmě dějí jinak než v knize a prostor dostávají i vedlejší postavy. Jenže změny jsou paradoxně velké plus seriálu. Jednak nabízí zajímavý příběh Julie, který v knížce není, ale hlavně vypouští tu všudypřítomnou depresi, která knížku ovládala. Navíc zajímavé části jako Antarktida zůstávají.  Čekal jsem taky na to, jak se povedou triky a musím říct, že jsem spokojený. Buď si poslední dobou lépe vybírám nebo na tom Syfy není tak špatně jako dřív. Třeba přijímací karetní trik Quentina považuji za vrchol pilotu. A to se vcelku dařilo držet celou sérii. Postupem času (a po důkladném seznámení) jsme se s hrdiny přeci jen na cestu do Fillory vydali, ale čekal jsem je tam dřív a že tam budou dýl. Bavil jsem se celkem slušně a na rozdíl od knížek si tady pokračovaní dopřeju s chutí. I když za ten závěr by tvůrci zasloužili facku...
