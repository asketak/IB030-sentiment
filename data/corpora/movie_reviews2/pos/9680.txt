Hitchcock v tomhle filmu opět překvapil. Tentokrát ze mě téměř na dvě hodiny udělal šmíráka. Hlavní hrdina je fotograf, má zlomenou nohu a protože se doma nudí, sleduje lidské osudy naproti v domě. A režisér mě spolu s ním vtáhl do jeho pokoje, vrazil do ruky dalehohled a donutil koukat na to, co se děje v pokojích, bytech a lidských osudech. Krásná modelka a její párty, osamělá žena, smutný pianista, paní se svým psíkem a taky jeden podezřelý chlápek. Mimo to je tu krásná romantická linie s Grace Kelly a také také úžasná ošetřovatelka v podání Thelmy Ritter, která háže jednu hlášku za druhou. A samotná thrilerová linie? Inu ta se rozjíždí postupně - hrdina tuší, že chlápek odnaproti zabil svou ženu. Nikdo mu to nevěří, nikam se to moc neposouvá a dopadne to podle původních očekávání. Ale přesto se napětí stupňuje neskutečným způsobem a finále je nářez. Mistr to opravdu uměl vygradovat. Krimi/thriler roku 1954.
