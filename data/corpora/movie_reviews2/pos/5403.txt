Tak po hroznom shitstorme, ktorý sa spustil po premiére som do kina vyrazil so značnými obavami. Našťastie môžem povedať, že som po projekcii nebol vyslovene sklamaný. Film má veľa nedostatkov, o tom bez debaty. Motivácie Batmana a Supermana na to, aby si išli po krku sú nám predstavené veľmi skratkovito, prvá hodina je veľmi chaotická a snaží sa predstaviť príliš veľa nových charakterov a zápletiek. Keď už som mal pocit, že sa to celé Snyderovi rozsype pod rukami, našťastie príde ústredná bitka medzi Batmanom a Supermanom a film naberie obrátky. Oproti Man of Steel mi akcia prišla umiernenejšia (nie, že by tentokrát nepadali celé budovy, ale nepadali 30 minút v kuse) a so správne silným zakončením. Affleck je pravdepodobne najviac cool Batman, akého sme mali možnosť vidieť na plátne, Cavill odohral rovnako sympaticky, ako naposledy, Gal Gadot využila tú trochu priestoru, ktorý mala na 100%. Za najväčší problém filmu považujem fakt, že sa nenažrané štúdio snažilo za každú cenu nakopnúť celé svoje univerzum bez ohľadu na to, ako tým daný film bude trpieť. Pokiaľ by sa film sústredil predovšetkým na budovanie konfliktu medzi Batmanom a Supermanom, mohli sme dostať presne takú pecku, ako sme všetci chceli a očakávali od filmu, kde si dajú do držky dve najväčšie komiksové postavy všetkých čias. Takto sme dostali akčný náhul s chaotickým dejom, výborným vizuálom, dobrou akciou a pár slušnými hereckými výkonmi. Myslím, že extended verzia hodnotenie filmu o niečo zdvihne. V každom prípade sa jedná o prvý film Zacka Snydera, ktorý považujem za schopný. Akurát casting na Lexa Luthora mu nevyšiel.
