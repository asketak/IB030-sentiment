Jednotlivé díly: 1) Woodstock, 2) Eric Burdon And The Animals, 3) Mersey Beat, 4) Jethro Tull, 5) Uriah Heep, 6) The Pretty Things, 7) The Yardbirds, 8) John Mayall, 9) Nazareth, 10) Black Beat: Osibisa a Mother's Finest, 11) Slade, 12) Smokie, 13) Vanilla Fudge. Každý by si zasloužil minimálně dvojnásobnou stopáž - ale díky i za necelé půlhodinovky, ve kterých se ve stručnosti (jinak to totiž nejde) připomene celá kariéra skupiny, popř. jednotlivce, a to především prostřednictvím současných, z odstupu podaných vzpomínek hlavních účastníků. Do jisté míry je i možné díky krátkým ukázkám posoudit, jestli v současné podobě jejich hudby zůstalo aspoň trochu drajvu z dob největší slávy. A většinou to nevypadá (s přihlédnutím k tomu, že někdejší hvězdy nebo dokonce superhvězdy mají dnes status pracujících důchodců) úplně nejhůř. Na vzpomínajících je vidět, že rockovou muziku mají upřímně rádi a že by si přáli umřít v ideálním případě přímo na podiu. Největší sympaťáci? Pro mě osobně Uriah Heep a Slade. Ale i ze všech ostatních je cítit obrovská vstřícnost, ochota a pokora lidí, kteří opravdu něco dokázali - žádná namachrovanost typická pro mnohé rychlokvašky, na které si za pár let nikdo nevzpomene.
