Film je určen především lidem středního věku a výše - všem, kteří už tak nějak začínají bilancovat. Holt mladými básníky můžeme být jen jednou. Trochu jsem se u tohoto filmu bál Lindy Rybové a jejího unylého, leklého hereckého projevu, ale tentokrát naštěstí hraje uměřeně. Sice plácá nesmysly, co se vaření týče, ale to už nejspíš měla ve scénáři. Líbí se mi ale, jak je scénář jinak vystavěn - v podstatě si skládáme dohromady sami střípky toho, co se za těch 13 let stalo, a nechybí nic podstatného. A chápeme i samotné postavy a jejich jednání. Skvělá jsou camea českých režisérů (Ondřej Kepka, Jirka Strach), ale i dalších (Cimický, Mareš, Ringo Čech, Švormová...). A skutečně dojemnou poctou samotnému  Josefu Somrovi jsou oslavy 80. narozenin filmového pana profesora. Vtipné je propojení s prvním dílem Básníků, i když se dalo tak trochu čekat. Celkově, přes jistou dávku chytrého (ale občas i laciného - viz opilá Holubová) humoru, je snímek spíše melancholický, posmutnělý, bilancující. Ale nevzdávající se.
