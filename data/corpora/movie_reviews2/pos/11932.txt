Podmanivé v celom rozsahu, bez náznaku nezaujímavého miesta, bez priestoru sa zhlboka nadýchnuť. Je to o surovosti a sile skutočnej prírody, v ktorej prežijú len tí odhodlaní. O zdrvujúcom osude, ktorý nie je daný a ktorý môžeme ovplyvniť. Túžba po prežití v najextrémnejších podmienkach, aké si človek dokáže predstaviť. Za chrbtom skupina skalpuchtivých indiánov, vedľa seba zradný druh a niekde vpredu túžba prežiť a dosiahnuť spravodlivosť. A cez všetku tú neuveriteľnú bolesť pomôcť unesenej indiánskej žene. Stretnúť indiána, posledného svojho druhu, ktorý napriek svojmu osudu pomôže inému prežiť. Reálne a kruté každodenné scény boja o prežite sú popretkávané pokojnými poetickými vsuvkami, ktoré doplnia celú tú nevídanú nádheru. Príbeh sa odohráva v očarujúcich prírodných scenériách (lesy, skaly, rieky) doplnených o nádhernú hudbu a veľkolepý zvuk. Kontinuálne plynúce a napínavé dianie drží diváka do poslednej sekundy stopáže a aj potom si povie: „dokázal by som to pozerať ešte o hodinu viac“. Filmársky a technicky zvládnuté v tej najvyššej kvalite, akú si divák môže priať a akú zrejme veľmi dlho neuvidí. Je odvekou pravdou, že boj o holý život zobrazený vo svojej najdrsnejšej a najreálnejšej podobe, v poctivých prírodných exteriéroch a zasahujúci hlboko do sŕdc diváka, je na filmovom plátne tým najžiadanejším artiklom. Môžeme len ďakovať, že nám Alejandro natočil Revenanta takého, akým je a plne si uvedomiť, že každý čin má svoje dôsledky. Bez ohľadu na to, či si DiCaprio odniesol zlatú sošku (mimochodom herectvo Toma Hardyho bolo prinajmenšom tak skvelé), je Revenant za dlhé obdobie najväčším filmovým zážitkom.
