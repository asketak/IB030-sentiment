Porozprávam Vám príbeh o výprave lodi Essex. Odohráva sa v dobách, kedy ešte človek netušil, že útroby matičky Zeme skrývajú čiernu bublajúcu tekutinu a aby tmavé noci neupadali do tmy bol hlad po bareloch s tukom obrovský. Nezískaval sa ľahko, najväčšie zásobiská pochádzali z prostredia, ktorým ľudská ruka nevládla. Nezostalo tak nič iné, než sa na dlhé mesiace odlúčiť od rodín a vydať naprieč neprebádaným vodám. Lenže tentokrát to malo dopadnúť inak, proti ním stál cicavec, na ktorého bola aj ľudská chamtivosť krátka a tam sa zoznámili s bielou veľrybou ...  Podobným poviedkam som ochotný odpustiť kdečo. Aj tu si uvedomujem, že by to chcelo viac praktických trikov, výraznejšie napísané postavy, či nerozdeľovať dobrodružstvo na dve časti (hon na veľrybu a boj o prežitie), ale čo z toho keď má Howard potreby fanúšika v malíčku. Vie snímať zábery z tých správnych uhlov, strhnúť veľkými scénami či už stojí proti človeku príroda, alebo samotná veľryba a dodať činom veľké gestá, z ktorých má radosť každý so srdcom na správnom mieste. Škoda, že podobnej reči nerozumie viac ľudí a žáner vymiera rýchlejšie než ohrozený druh z oceánu ... (USA rating: PG-13) 
