Školení v minimalismu a nadčasová a multikulturní záležitost, která se může odehrávat kdykoli a kdekoli a výsledek bude úplně stejný. Z psychologického hlediska brilantně napsaný a vymyšlený film, který nemá obdoby. 94 minut v jedné místnosti, přesto je vše strhující, svěží a téměř dokonalé. Lumet uzavírá diváka společně s dvanácti muži do vyhrazeného místa a dělá z něj vlastně třináctého porotce. Po celou dobu tvoří opravdu hutnou a postupně i klaustrofobní atmosféru, kterou ještě umocňuje všudypřítomné horko, která je ke konci takřka k nesnesení. S ubývajícím časem se vše jakoby smršťuje a divák jen čeká na ono definitivní zvrácení původního výsledku. Film je ale apelativní zejména z psychologického hlediska, neboť výborně ukazuje zaslepenost některých lidí, kteří argumentovat nechtějí a nemohou, protože jsou zaujatí a nic víc je nezajímá. Objektivně nejde o to, zda je chlapec vinen, ale spíš o to, že by vinen být nemusel, což je vzhledem k tomu, že by mohl jít na smrt, až příliš závažné. Naprosto perfektní je obsazení, v němž samozřejmě vyniká charismatický Henry Fonda, nezaostává ale vůbec nikdo a může nám dělat radost, že krok drží i George Voskovec v nejznámější a životní hollywoodské roli. Hvězdičku ubírám jen z toho důvodu, že vzhledem k rozehrané zápletce je jasné, jak to celé skončí a tím pádem tu chybí nějaký ten (alespoň minimální) moment překvapení. I přes stáří skoro šedesáti let neztratil film nic na své působivosti a je ukázkou toho, že i drama odehrávající se v jediné místnosti s množstvím dialogů může být strhující a brilantní. 90%
