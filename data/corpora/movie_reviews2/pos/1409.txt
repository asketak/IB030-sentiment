Presne pre takéto filmy milujem európsku kinematografiu, v ktorej sa síce točí omnoho  menej filmov ako v Hollywoode, ale zato odtiaľ ešte stále nevymizla originalita. A Francúzi sú v tomto obzvlášť experti. Podobnú komédiu by sa totiž v USA neodvážil natočiť nikto a predsa len je Brand New Testament natočený tak, že vyslovene uraziť nemôže nikoho (teda ortodoxní veriaci by u toho asi držkovali, ale tak oni svojho času bojkotovali aj Da Vinciho Kód, takže ...). Veľmi inteligentná komédia so sofistikovaným humorom, ktorá funguje aj mimo svojho žánru ako skvelá satira na kresťanstvo. S tým súvisí aj humor, ktorý nie je prvoplánový a vyslovene chytanie sa za brucho tu skutočne nehrozí, ale celé je to vtipné skôr tak „pod povrchom“, pretože ten humor je skôr cynický, sarkastický, neraz veľmi čierny a navyše jemne nekorektný. Navyše to je neskutočne nápadité, originálne a vôbec pre cynikov ako stvorené (z wikipedie: cynik - člověk, který jedná bezohledně a beze studu, který zraňuje city druhých, zejména zpochybňuje a zesměšňuje to, co druzí uznávají jako základní morální a lidské hodnoty - a presne to robí Brand New Testament po celú stopáž!). Nemyslím, že to je komédia vhodná a plne prístupná pre väčšinové diváctvo, aj keď v niektorých momentoch sa tak snaží pôsobiť, ale pre divákov ktorí sa absolútne nebavia na Kameňákoch, Wayansových paródiách alebo iných hrubozrných komédiach to je ako stvorené. Ten nápad s Bohom by sa možno dal vyťažiť ešte omnoho viac a posledná pol hodina (s gorilou) už dôjde do konca skôr na zotrvačnosť, než by servírovala ďalšie nápady a samotný záver s pani Božskou je už pomerne gýčový, stále však jedna z najoriginálnejších komédií za posledné roky a za mňa v konečnom dôsledku veľká spokojnosť, ktorú si určite ešte rád zopakujem. A paradoxne pre mňa vôbec nie tak good-feeling ako sa píše v pár komentároch, pod pokrievkou sa totiž skrýva dosť surové, ale zaobalené do good-feeling obalu, navážanie sa do viery. CELKOVO: 4* (8/10)
