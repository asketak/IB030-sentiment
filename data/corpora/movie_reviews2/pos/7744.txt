Počas dvoch dní natočená pôvodná snímka režírovaná Rogerom Cormanom sa stala prekvapivo kultom, v jednej z malých rol sa objavil Jack Nicholson a možno sa ním inšpirovali tvorcovia domácej pecky Adéla ještě nevečeřela. Z chytľavého námetu o mäsožravej rastline vznikol neskôr broadwayský muzikál a podľa neho následne tento remake. Počin pripomínajúci to najlepšie z Tima Burtona je niečím, čo nevzniká každú chvíľu. Mix retroštylizácie 50. - 60. rokov, hororu, čiernej komédie a vynikajúceho muzikálu totiž nepatrí medzi tradičné ponuky programov kín. Na Blu-rayoch nedávno dokonca vyšiel pôvodný zostrih s najdrahším alternatívnym koncom v histórii, ktorý musel byť vo svojej dobe pozmenený. A ak vám je meno režiséra povedomé a neviete odkiaľ, tak vedzte, že je to človek, ktorý nahovoril a viedol bábku majstra Yodu v pôvodných Star Wars. Skvelá, podvratná zábava s výborným castingom hravo prekonávajúca originál. 9/10
