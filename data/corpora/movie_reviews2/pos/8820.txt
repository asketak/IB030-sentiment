Už aj Marvel má svojho skutočného temného rytiera. Zatiaľ čo tí predošlí, okrem bombastickej akcie a Roberta, márne hľadali väčší psychologický prienik či pôsobivejší dejový proces, tentokrát mi až komiksové srdiečko poskočilo od radosti, pretože Iron Man prešiel prerodom z popcornovej jednohubky k ikonicky serióznej a komplexnej forme zážitku. Nielen audio-vizuálna dokonalosť, ale aj réžia a scenár konečne dobyli piedestál velebenia. Shane Black dokázal šmahom ruky odviať sklamania a ak mám tretí zárez chápať ako definitívny sólový auf wiedersehen pre opancierovanú konzervu asi aj slzu vyroním. Ale odísť v najlepšom, po brilantne sebaistej frajerine, už nepotrebuje ďalšie argumenty na ceste k nesmrteľnosti.
