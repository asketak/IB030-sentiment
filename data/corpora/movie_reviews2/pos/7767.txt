Je to příjemná a hravá historická komedie s romantickou zápletkou. Je to rozverné, je to škádlivé, je to ironické, je to svěží a v pohybu. Život nabízí více možností, jen si jedinec musí vybrat z mnoha cest, kde lze roztáhnout křídla a letět do dálky v ústrety dobrodružství jedinečnosti a velikosti okamžiku. Válčení a láska vždy skýtají možnost uplatnění pro ambiciózní jedince. Vytvářejí vítěze, byť i neplánovaně. S kuráží a nadšením lze získat obdiv i urozené osoby, se zdravou drzostí lze získat nejednu oficiální poctu. Fanfan La Tulipe (skvělý Gérard Philipe), milovník života a krásných žen, bere za svou největší výzvu svého života, energicky poskakuje, švihá šavlí, vrhá se po hlavě do každé akce. S otevřenou myslí přijímá trest, vysvobození, vyznamenání i vytouženou náruč. Adeline La Franchise (šarmantní Gina Lollobrigida), dcera vojáka, neváhá pro svoji vytouženou a temperamentní lásku požádat o pomoc a schovívavost samotného krále. Louis XV (dobrý Marcel Herrand), vrcholný představitel Francie, má slabost pro půvabné ženy a mezistátní válečné konflikty, kde obyčejní vojáci a jejich oběti jsou jediným měřítkem úspěchu. Z dalších rolí: Fanfánův kumpán a pomocník Tranche-Montagne (Olivier Hussenot), Adelinin otec a ustrašený seržant La Franchise (Nerio Bernardi), králův všehoschopný lokaj Lebel (Jean-Marc Tennberg), půvabná dvorní dáma markýza de Pompadour (elegantní Geneviève Page), králova mlaďounká dcera Henriette de France (půvabná Sylvie Pelayo), mladá vesnická kráska Marion (Irène Young), kyprá paní Tranche-Montagne (Georgette Anys), optimistický kapitán de la Houlette (Jean Parédès), či surový kaprál, neodbytný nápadník a přisluhovač mocných Fier-à-Bras (Noël Roquevert). Odvaha a smělost může přinést nečekané a tolik sladké ovoce. A tento film zůstane navždy lehkou i vzletnou zábavou s kousavým nadhledem a parodickými prvky. Obzvláště Fanfánův závěrečný hrdinský čin je lahůdkou.
