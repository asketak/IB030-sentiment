The Walking dead je zombie apocalypsa a taky je to těžká závislost. Ze začátku to vypadá nenápadně, říkáte si proč bych to nezkusila, i když nemám nijak zvlášť ráda zombie filmy, plno lidí říká, že je to dobrý. No a tak koukáte a nenápadně tomu propadáte. V 1. serii se seznamujete s hlavním hrdinou Rickem, policajtem, co má slovo spravedlnost vytetováno na čele, charisma, že byste pro něj taky někomu zapíchli sekeru do hlavy a co je odtržen od své rodiny díky nehodě. Po probuzení v nemocnici zjišťuje, že tam moc živých nezbylo a že svět co znal už není jak dřív. A tak se s ním vydáváte na strašidelnou výpravu za nalezením jeho ženy a syna. Po cestě kromě "chodců" potkává další přeživší a postupně se po šťastném shledání jeho rodina začně rozrůstat o další lidi. Každý den je těžší a těžší, protože i největší charakter časem zjistí, že pokud chceš žít, musíš zabíjet a nejenom ty už mrtvé. A dřív než si to uvědomíte, jste v tom. Zajímá vás co bude dál s lidma, který se dostali do situace, do který se dostat nechtěli ani v nejhorší noční můře a zajímá vás, jestli je to nakonec zlomí a kdo umře a kdo bude žít. Protože ono toho není moc k žití ve světě, kde si vytvoříte Pavlovův reflex ve smyslu někdo chrčí, zasekni mu sekyru do hlavy a tvař se že to je normální, kde se po ulicích plazí mrtvoly s uhnívajícími částmi těla ( to v tom lepším případě pokud ještě držej pohromadě) a kde nemůžete věřit ničemu a téměř nikomu, kromě lidí, kteří jsou v tom s vámi a pro který jste ochotni umřít. Nejvíc mně na tom asi dostává  ta atmosféra a hlavně přerod hlavního hrdiny, chlapa vysokých morálních hodnot, který ztratil skoro všechno co miloval,ale vždycky našel další motivaci k tomu jak přežít, za cenu vyšší než si kdy uměl představit. Chlapa, kterej zjistí, že rodinu si můžeš i vybrat a že ve chvíli kdy to nejmíň čekáš, pro Tebe budou druzí ochotni položit život, stejně jako můžeš dostat kudlu do zad, pokud se včas neotočíš a nepoužiješ ji první. A naopak mně děsí, že po několika seriích jsem schopná si u dalšího dílu dát i něco k jídlu, protože je to tak nějak normálka. Aktuálně 6. serie neztratila nic ze svých předešlých kvalit, napětí v některých dílech graduje úplně stejně jako na začátku a úvodní znělka seriálu mi pořád nahání husí kůži, protože show must go on a závislák potřebuje další dávku mrtvol.
