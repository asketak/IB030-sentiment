Velká iluze dokazuje, že válečné téma bylo možné kvalitně zpracovat i před druhou světovou válkou. I když válka je v tomto případě pouze zastřešující kulisou pro vyjádření vlastního stanoviska k tehdejším poměrům politickým a společenským, když se celková situace v Evropě nezadržitelně vyhrocovala. A tak Renoir předkládá své rozumné protiválečné teze, své myšlenky o přirozeném konci výsostného postavení aristokratické vrstvy. Je to též o přátelství, o úctě k lidskému životu, o důsledném vykonávání povinností, o touze po svobodě, o naději, o důsledcích válečných hrůz, o lásce a pochopení. Renoir ukazuje jasné obrazy, snaží se vzbuzovat národní hrdost, pokouší se vydolovat vše lidské z každého jednotlivého člověka. Válka dokáže sbližovat i zdánlivě velmi odlišné typy lidí různého rasového původu i sociálně-třídních poměrů a krajní životní situace dokáží odhalovat pravé charaktery lidských duší. Mocenské ambice dokáží být zhoubné pro jednotlivce i celé národy. A i v takových trudných dobách si lze uchovat morální čest. Mezi hlavní postavy příběhu patří zajatý a temperamentní poručík francouzské armády Maréchal (dobrý Jean Gabin), lidský aristokrat a zajatý kapitán francouzské armády de Boeldieu (dobrý Pierre Fresnay), vznešený aristokrat, čestný pilot a kapitán německé armády se smutnou povinností von Rauffenstein (dobrý Erich von Stroheim) a další zajatý poručík francouzské armády židovského původu, movitého zázemí a dobráckého srdce Rosenthal (zajímavý Marcel Dalio). Z dalších rolí: půvabná německá selka s nečekaným sblížením Elsa (šarmantní Dita Parlo), veselý vtipálek a francouzský důstojník Cartier (Julien Carette), francouzský důstojník a nadšený budovatel tunelu (Gaston Modot), slušný dozorce a německý seržant Arthur (Werner Florian), či malá a nevinná Lotte (Little Peters). Film rozhodně nepůsobí zastarale, ale má svoji stálou svěžest. Myšlenky nejsou omezeny žádným časem. Touha po svobodě se stává pudem a touhou. Válka nedává mnoho smyslu lidským bytostem. Osvíceným a vznešeným aristokratem může být každý člověk, pokud si dokáže zachovat přirozenou úctu k ostatním. Díky přátelství a lásce lze překonat nejednou krušnou chvíli i těžké životní překážky. Film má své myšlenky, strhující místa a především hluboké poselství lidskosti.
