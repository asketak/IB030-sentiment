Nový seriál od stanice USA Network padnul do mého hledáčku hned od úvodních fází vývoje. Upřímně, koho by nelákalo sci-fi u kterého znovu spojí síly Josh Holloway a tvůrce Lost, Carlton Cuse? Ono vlastně obsazení je dost silnou stránkou, kromě Hollowaye se tam v dalších rolích představí Sarah Wayne Callies (Prison Break), Amanda Righetti (Mentalist) nebo Peter Jacobson (House MD). Jestli bych měl něco vytknout, tak je to právě Sarah Wayne Callies, protože ta celou dobu vypadá, že se rozbrečí. Má jen jeden výraz v obličeji (jako všude jinde), ale jak se hned na konci pilotu ukáže, tak bude mít co hrát a nebude jen na ozdobu. Navíc má s Hollowayem skvělou chemii.  Příběh je zasazen do nepříliš vzdálené budoucnosti, kdy Zemi okupují „vetřelci“. Nikdo neví, jak vypadají a co chtějí. Celý pilot v sobě nese příjemné tajemno a vážně dobře buduje napětí a zbytek série v tom pěkně pokračuje. Závěr pilotu navíc přináší zajímavý (i když ne úplně nečekaný) twist. Postupně seriál sice trošku šlápnul na brzdu, ale líbí se mi, že se nebojí obětovat vedlejší postavy v případě, že to bude mít dopad na hrdiny a líbí se mi, jak se příběh vyvíjí. Trošku jsem však čekal více devastující finále, třeba příště. První série mě tak bavila od začátku až do konce a vážně se těším na pokračování. Za mě je to letos jedna z nejlepších novinek a to minimálně ve svém žánru.  Co mě však zaujalo nejvíce, jsou otázky, které seriál nabízí a ty se netýkají vetřelců. Jak daleko zajdete, abyste ochránili vlastní rodinu? Upřednostníte svou rodinu před přítelem? Budete spolupracovat nebo se přidáte k odporu? A hlavně - co byste na jejich místě dělali vy?
