Spectre působí jako takové vyvrcholení bondovek s Danielem Craigem. Spojují se tu události předchozích filmů do širšího kontextu, podobně symbolicky jako chapadla oné chobotnice, kterou má organizace Spectre ve znaku - od chapadel až k hlavě. Po vzoru předchozího Skyfallu i Spectre zachovává temnější tón filmu. Christoph Waltz záporáky umí bravurně a i na menším prostoru dokázal vyždímat ze své postavy maximum, delší pobyt na plátně by mu ale rozhodně prospěl. Dave Bautista jako nezničitelná mlátička odvedl skvělou práci, přesto jsem po jeho vyhození z vlaku očekával ještě jeden jeho návrat pro nějaké finální epické střetnutí s Bondem. Bondgirl mi tentokrát přišla trochu nevýrazná, naproti tomu Ralph Fiennes jako M ve filmu exceluje. Casino Royale a Quantum of Solace mi svým pojetím seděly o něco více, než temnější Skyfall a Spectre. Jsem zvědavý, jestli se Craig i přes svou nechuť hrát Bonda dál objeví i v chystané 25. bondovce. Spectre lze totiž opravdu vnímat jako jakési finále Craigovských bondovek. V každém případě bych byl rád, kdyby se v chystaném filmu přeci jen ještě jednou objevil James Bond s tváří Daniela Craiga. 75%
