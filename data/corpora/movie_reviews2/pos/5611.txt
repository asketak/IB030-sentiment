Z doteraz nezistených dôvodov mi tento film krúži v hlave stále dookola. Snažím sa odpovedať si, prečo, ale nemôžem nájsť odpoveď. Nie je to dokonalý film, nie je dokonalý scenár, ani réžia a ani príbeh nie je úplný, easter eggov v ňom nájdeme mnoho. Napriek tomu všetkému ho nespustím z mysle. Asi ma najviac uchvátilo to vyobrazenie sveta budúcnosti spustošeného vojnou. Tom Cruise sa prechádza po pozostatkoch ľudskej existencie, ktorú rozšliapali neznámi cudzinci snažiaci sa vyťažiť zo Zeme čo sa dá. Sledujeme ho, ako lieta do domova v oblakoch, prechádza sa po pustých pláňach a sem tam si zabehne ku domčeku pri jazierku na chvíľu si odpočinúť. Tieto jeho prechádzky sú také jednoduché, až sú dokonalé. Symbolizmus, ktorý sa ukrýva len v týchto detailoch chytí pozorného diváka za srdce a potichu mu vysvetlí, v čom tkvie krása života na našej planéte. Náhle zlomy prídu nečakane, niekedy som ani netušil, ako sme sa pohli ďalej, a príbeh sa čoraz viac zamotáva. S jednoduchosťou a dávkou záhady, s ktorými prišiel na plátna napríklad Votrelec, sa stretneme aj v tomto filme, a predsa Oblivion nezdieľa jeho ohlasy. Môžno niekedy je až veľmi jasné, čo tvorcov inšpirovalo a podľa čoho sa riadili pri natáčaní, nie je to však nič neobvyklé a aj napriek tomu je tento film originálnym a zasluhujúci si byť videný a poznaný.
