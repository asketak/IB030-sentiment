Satirický pořad podobného formátu jako Česká soda, ovšem propracovanější, skutečně mystifikující diváka, a s dost nekorektním humorem- o něco ostřejší než Big Train, ale ne tak pohoršující jako Jam. Chris Morris znovu dokazuje, že se nebojí ničeho a veřejně se pouští do mnoha tabujících témat- z Československa do Británie putují levné náhražky drog; obdivovaní rappeři spí se svými sedmiletými fanynkami kterým to vůbec nevadí; holčičkám se pro účast v soutěžích krásy implantují prsa; lidé s AIDS by neměli vůbec chodit mezi lidi, protože je to od nich bezohledné (co kdyby právě do studia vtrhl muž s kulometem, rozstřílel Vás na hadry a lidé sedící kolem Vás by zrovna zívali, takže by měli hubu plnou Vaší krve?); na pracovišti už se narozdíl od Big Train nejen masturbuje, ale i berou drogy; mariňáci mezi sebou nechtějí gaye, protože je prý detekují nepřátelské radary, neumí plavat a navíc přitahují žraloky; a vůbec nejlepší postřeh- Bůh neexistuje, protože jeho chrám smrdí plísní a je v něm zima, takže v něm víc jak dobrých dvacet let určitě nebyl. V jednotlivých epizodách pravidelně hostují Kevin Eldon a Mark Heap, objeví se i Bill Bailey alias Manny z Black Books. Čili stejná sestava skvělých herců a pěkně ostrý humor. Více takových pořadů.
