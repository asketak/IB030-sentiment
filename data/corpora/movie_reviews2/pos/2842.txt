Batman vs. Superman pre mňa nie je až takým obrovským sklamaním a podľa môjho názoru si nezaslúži takúto tvrdú kritiku. Samozrejme, že pre bežného diváka, ktorý nepozná pozadie dejov a nečítal komiksy, sú motívy hlavných hrdinov, ako aj vedľajších postáv často nepochopené, no obsiahnuť to všetko do 150 minút, aby to malo hlavu a pätu, je veľmi obtiažne. Vyžaduje si to bezpochyby ďalšie pokračovania, keďže BvS zanechal veľa nezodpovedaných otázok a nedomyslených vecí, no keď to mám hodnotiť ako celok, tak prevažujú pozitívne dojmy nad tými negatívnymi. Obával som sa, akým batmanom bude Ben Affleck, no musím uznať, že ma veľmi milo prekvapil a do svojej role sa skvelo hodil. Je mi ľúto jeho smutného výrazu po prílišnej kritike tohto filmu, no on sa rozhodne za svoj výkon hanbiť nemusí. Akurát to už tvorcovia trochu prehnali s tým jeho oblekom, hlavne s maskou a jeho svetielkujúcimi očami. Vyzdvihujem výkon Lexa Luthora v podaní Jesseho Eisenberga. Miestami mi pripomínal Ledgerovho Jokera. Cavill priemerný. Teším sa na ďalšie pokračovania, či už v podobe Justice League alebo v podobe jednotlivých filmov o konkrétnych postavách (Wonder Woman, Aquaman a pod.)
