Celé dvě hodiny tento film ve mně evokoval dokonalý thriller Sedm. Především díky atmosféře a prostředí, ve kterém prakticky skoro pořád prší. Může za to ale i příběh, který rozhodně patří do série těch zajímavých amerických thrillerů, které šokují průběhem a především diváka odstřelí závěrem. Takových filmů popravdě příliš není a i proto si tak tohoto filmu velice vážím. K tomu Kevin Spacey byl výborný a Kate Winslet mu parádně sekundovala. No a 35 posledních minut k tomu všemu byly napnuté jak špagát držící vypuštěného draka uprostřed rozfoukané louky. Nebýt toho, že v první polovině film chvílemi nudil, šel bych k pěti hvězdám. Zároveň si myslím, že milovníci filmu Sedm by tenhle kousek neměli vynechat. Minimálně se mu atmosférou hodně přiblížil a já přitom o něm do nedávna ani nevěděl.
