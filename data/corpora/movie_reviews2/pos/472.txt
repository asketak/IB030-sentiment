Film má poněkud tuctový příběh, ale co si nalhávat – vždyť jde přece jen o pohádku, kterou všichni známe. Co je mnohem důležitější u tohoto filmu, je zpracování. Rupert Sanders vymačkává z pohádkové předlohy, co se dá, a přikládá k tomu modernější a vážnější pojetí. Film tak působí, jako bychom si pustili třeba Pána Prstenů či jiný fantasy film z posledních let. A to u pohádek není příliš obvyklé, proto to u Sněhurky a lovce velice oceňuji. Někdy Sanders tlačí příliš na pilu a chce se svými scénami (zvlášť u proslovů před bitvou) vyrovnat právě Pánovi Prstenů, ne vždy mu to ale jde. Sandersovi ovšem nelze upřít odvahu, kterou vložil do filmu. Natočil pohádku ve velice moderním pojetí, která je nejen pro děti, ale i pro dospělé. Sanders si vzal z pohádky to nejlepší a přidal pár vlastních nápadů. Vznikl tak nadprůměrný film, který sice divák nepotřebuje vidět každý rok jako u většiny pohádek, ale rozhodně snímek nemůže nikoho urazit.
