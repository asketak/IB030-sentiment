Tak si to shrneme. Humr měl premiéru 15.5. 2015 na filmovém festivalu v Cannes. První české diváky nasbíral 3.7. 2015 na 50. KVIFF. Po štacích na dalších filmových festivalech film vstupuje do distribuce ve většině evropských zemí v průběhu října 2015. O 2 měsíce později, přesně 15.12. 2015, oznamuje uživatel Dadel v diskuzi u tohoto filmu, že je film "venku" (čti "na torrentech"). 30.12. 2015 se na všem známém serveru s titulky objevují první české titulky, které mají k dnešnímu dni 4 415 stažení (11.2. 2015 se objevuje druhá verze titulků, která má k dnešku 1 931 stažení). Samotný film má k dnešku na ČSFD 2 373 hodnocení a 198 komentářů. Novinářská projekce je naplánována na 15.3. 2016 a oficiální česká premiéra na 24.3. 2016. Jasná otázka pro Falcon: vážně si myslíte, že na to ještě někdo přijde do kina? Proč to musí tak trvat, než se k nám dostane film, který mezitím už dávno všichni viděli "jinou cestou"? Tímto "alternativním způsobem" jsem k filmu dostal i já, film mě zaujal svým obsazením i námětem, a tak se mi nechtělo čekat do novinářské projekce, a film jsem si pustil v předstihu. Humr je podle mě zajímavá, promyšlená, nápaditá a sympaticky provokativní alegorie, otevřená mnohačetným interpretacím. Nad filmem lze dlouze uvažovat i po jeho zhlédnutí, například v otázce toho, jaké rysy v něm obsažené lze identifikovat i v naší společnosti. Na filmu se mi kromě bizarního děje (a svérázného humoru) velmi líbily i lokace, nádherná kamera, výborná hudba, a herecké výkony mých dvou oblíbenců - Colin Farrell i Rachel Weisz jsou oba skvělí, a obzvlášť jejich líbací scéna na gauči je fakt něco. Film to asi není pro každého a samotnému mi při jeho sledování nebylo moc do smíchu, ale čím víc se mi rozležel v hlavě, tím lepší dojem z něj mám. Yorgos Lanthimos je rozhodně velmi originální tvůrce a se zájmem od něj v budoucnu zhlédnu i další jeho filmy.
