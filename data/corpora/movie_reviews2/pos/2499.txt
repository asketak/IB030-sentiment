Grečnerova štúdia života mladých ľudí, ich vzťahov, štýlu života a emancipácie žien sa odohráva nad bohatým pozadím, rozprestretým od takmer všadeprítomného big-beatu až po reflexiu politickej situácie iných krajín a zachytenia starých posmrtných rituálov. ........ Táto bohatosť sa vo fragmentálnom, nie práve najsúdržnejšom toku filmu mení na prekombinovanosť. Zatiaľ čo hluk big-beatu účinne charakterizuje dobu, vypĺňa plochy pod rozhovormi a konaním postáv, a je s nimi pevne zžitý, spravodajstvo o vietnamskej vojne alebo nahodilá epizódka s posmrtných rituálom v starej tatranskej chalupe pôsobia nesmierne nahodilo, prebytočne. .....  Pocit neorganickosti, neplynulosti a násilnej namontovanosti na základnú kostru je vlastný viacerým metaforám a intelektuálnym dialógom v preplnenej a nie vždy ohybnej symbolickej sieti filmu. Sled scén a pôsobových obrazov nie je úplne regulovaný, prenikajú do neho zbytočné scény, občasná kostrbatosť hereckého prejavu, prebytočne kĺzavé jazdy kamery, umelá symbolika. N adruhú stranu je však film v rámci tunajšej tvorby stále veľmi výrazný a nemá problémy s nezapamätateľnosťou. Je v ňom prítomný poctivo artový, aj keď nie úplne vycibrený cit pre kvalitný autorský film so špecifickým rukopisom, prinášajúcim zaujímavé nápady, akurát bez vyvinutej schopnosti triediť ich a skladať do úplne plynulého, jasne organizovaného celku.   .......... Nylonový mesiac predstavuje ešte nevyspelú a neotesanú, ale tiež veľmi zaujímavú a v podstate ambicióznu autorskú poetiku, odvážny krok smerom k európskemu intelektuálne náročnému autorskému filmu.
