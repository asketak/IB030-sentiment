Šokujúco-fascinujúci dokument poukazujúci na problematiku predaja, držania a kontroly zbraní v Spojených štátoch, ktorú spustil až masaker na škole, ktorej názov je dnes po celom svete synonymom zlyhania systému, čo sa týka dostupnosti zbraní. Michael Moore sa nebál otvoriť jednu z Pandoriných skriniek USA, jednu z tabooizovaných tém a podsunúť ju diváka s jedným jediným cieľom - šokovať. Svojským spôsobom sa mu to veľmi dobre darí - na diváka vyťahuje enormný počet vrážd v USA za rok, ukazuje fanatické davy na zjazdoch NRA a poukazuje na odlišnosť s "bratom USA" Kanadou, pričom sa vám až nechce veriť, že dve susediace krajiny sú až tak rozdielne. V jednej z nich totižto nie sú ľuďom každý deň v správach podstrkované negatíva, v jednej z nich sa ľudia neboja nechať v noci odomknuté dvere svojho domu, v jednej z nich sa ľudia neboja jeden druhého. Spojené štáty tou krajinou nie sú. Tam sa ľudia začali pod ťarchou televíznej negativity báť samých seba, ale nechcú si to priznať. Boja sa vlastného odrazu v zrkadle a radšej obvinia kohokoľvek iného len nie seba za chyby, ktorých sa dopustili. Bowling for Columbine nemá priamo kritizovať gigantický zbrojný priemysel stojaci za vyše 11 000 vraždami v USA ročne, ale má sarkasticky rýpnuť do hniezda afrikanizovaných včiel, ktorých sa Američania tak boja. Tými afrikanizovanými včelami sú oni sami.
