Serenity je úplně jiná než Firefly, v některých ohledech to chápu - uvolněná atmosféra povídkového seriálu se v dvouhodinovém filmu napodobit nedá, taky zdůraznění role River na úkor dalších členů posádky je pochopitelné (a vzhledem k tomu, jak dobře ji Summer Glau zahrála to ani tak nevadí) v jiných podle mě zbytečně - úplně se vytratil westernový rozměr a film celkově působí mnohem víc konvenčně/hollywoodsky. Na druhou stranu dostal Whedon možnost naplno předvést, že umí točit skvělé akční scény - ať už jde o kung-fu rvačku, bitvu vesmírných lodí (která se pohodlně vyrovná úvodu nepoměrně dražšího SW III) nebo hororový boj s Reavery, evokující hru Left 4 Dead, vždy jsou nápadité a technicky vyspělé. Snad jenom závěrečný střet Mala s Operativem byl až moc předvídatelný a trochu jsem se u něj nudil. V souhrnu jde ale o velmi kvalitní sci-fi, na které se příležitostně rád podívám podruhé.
