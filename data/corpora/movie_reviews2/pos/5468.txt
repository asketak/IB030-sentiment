Osobně se spíše přikláním na stranu lidí, kteří tento film kritizují jako slabý - ale stejně mu dám 4 hvězdy. Tom Hardy je prostě výborný, Emily Browning se mi moc líbila, jsou tam pěkná stará auta a pár scén je super (seznámení Reggieho s Frances, první Reggieho nástup do lochu, odjezd Reggieho ze hřbitova s plivancem na okně auta, rvačka obou bratrů, skládání střechy auta v dešti...) Subjektivně mi ve filmu dost vadilo, že se tam tolik kouří (od té doby, co jsem sám přestal, mi začalo kouření ve filmech nějak vadit, protože mi tam přijde naprosto zbytečné - jasně, film se odehrává v době, kdy kouřil každý, a k těm gangsterům ty cigára neodbytně patří, ale stejně si myslím, že kdyby se v tom filmu neobjevilo jediný cigáro, nijak by to nebylo na škodu, naopak) a že mi v jistém smyslu přišel jako glorifikace zločinu, respektive postav obou bratrů. Mně přišli oba krajně odpudiví, až směšní (ty Ronovy prsty obsypané zlatými prsteny!), a to mi zřejmě bránilo, abych si k tomu filmu našel víc cestu (normálně se s postavami kriminálníků identifikuji běžně, ale zde to nějak nešlo). Navíc mám pocit, že se v tom filmu neobjevuje nic moc, co bychom už neviděli ve spoustě podobných filmů z předchozích let (možná by šlo mluvit v mém případě až o jisté únavě z tohoto žánru). A celkově se nemohu ubránit dojmu, že by tomu filmu prospělo zkrácení a přitvrzení - ještě víc násilí, krve, vražd a především lepší nahlédnutí do fungování organizovaného zločinu - na to, že je film vyprávěn z perspektivy těch na špatné straně zákona, toho podle mě o fungování jejich světa říká až pohříchu málo. Slabé 4 hvězdy.
