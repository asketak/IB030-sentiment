Harrison Ford nebol iba Han Solo, Indiana Jones alebo Rick Decard. V jeho filmografii je toľko peciek, že niektoré logicky museli zapadnúť aj napriek svojim kvalitám. Tento thriller Alana J. Pakulu (Všetci prezidentovi muži, Sophiiina voľba) k nim patrí. Príbeh štátneho zástupcu Rusty Sabicha (Ford) obvineného z vraždy svojej milenky (Greta Scacchi) má všetko, čo má správna žánrovka mať. A má aj niečo navyše. Finále, ktoré už v súčasnosti možno nie je až tak prekvapivé ako v dobe vzniku, ale na pôsobivosti mu to neubralo. Vlna drám zo súdnej siene (väčšinou adaptácií Johna Grishama) ešte nezačala, ale Podozrenie už začiatkom dekády nasadilo žánrovú laťku veľmi vysoko.
