V princípe je to strašne ohraná pesnička. Dvaja zo začiatku odlišní policajti, z ktorých sa postupne stávajú priatelia, bojujúci proti drogovej beštii v klasických akčných schémach. Avšak stará vs. nová škola tu znamená Gibson vs. Glover rýchlo sa meniace na Gibson + Glover. Koncert tryskajúcej chémie medzi hercami.  Testosterónová jazda brúsiaca estetiku 80-tych rokov (už len tie maskulínne, tmavo modré matné titulky týčiace sa na začiatku filmu nad večerným veľkomestom sa nedajú menilovať), zapájajúca do hry zo začiatku jazzovú hudbu ktorá akoby vypadla z noirového New Yorku a zaujímavé výjazdy kamery, užívajúce si slnkom, neskôr dymom, explóziami a Gibsonovými hláškami zaliatu Kaliforniu. Richard Donner má zlaté ruky, ktoré dokážu aj symptómy najväčších klišé a stereotypov premeniť v ukážkovú štýlovosť, zastupujúcu žáner na predných pozíciách.
