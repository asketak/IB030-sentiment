V rámci evropské kinematografie byl pro mě dlouhou dobu rakouský film velkou neznámou. Buď si vybavím depresáře Hanekeho a nebo životopisný film o Falcovi. Víc ani ťuk, když nezabřednu do seriálových vod. Musím ale říct, že Jack mě po shlédnutí docela obstojně sejmul. Pokaždé, když jdu na film a nevím, co čekat, jsem neuvěřitelně zvědavý, s čím tvůrci přijdou a čím překvapí. Prvně bych rád pochválil herce Johannese Krische, který Jacka zahrál naprosto fantasticky. Také hudba mi k příběhu hodně seděla. Na druhou stranu jsem měl problémy s některými situacemi ve filmu, kde nejzásadnější asi bylo to, že jakmile Jack vyšel z vězení, všichni se k němu chovali až neuvěřitelně hezky. Na to, že se jednalo o bývalého vraha je to zvláštní přístup. Ale dobře. Závěr mě tak sejmul, že tohle Jackovi odpustím. Za mě tedy palec nahoru, rakouská kinematografie se parádně vyšvihla.
