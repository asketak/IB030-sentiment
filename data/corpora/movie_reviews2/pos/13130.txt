Východ slunce, kdy první hřejivé paprsky dopadnou na prochladlou tvář, cáry mlhy válející se ráno u země, tiché ševelení větví, plameny, do kterých člověk vydrží hledět hodiny a neomrzí to. Svým způsobem si při sledování Touhy připadám jako dinosaurus, ale kupodivu mi to nevadí. Trampsky pohodový dokument, který se nad nikoho nepovyšuje a před nikým se neponižuje. Spíše vzpomínkový než zaostřený na současnost, připomíná legendy, "obyčejné" vzpomínky i některé překvapivé méně známé souvislosti. Příjemně evokuje ty správné trampské pocity a je evidentě dělaný lidmi, kteří vědí a rozumí. Navíc titulní Křesťanova verze Touhy i Wabiho průvodní slovo to vše ještě  o stupeň povyšují. Mě osobně nejen donutil občas hodit okem z okna jestli už konečně nastal čas vyrazit, ale také probudil řadu vzpomínek, byť jsem vlastně nikdy do toho, ani ne tak organizovaného, jako spíš hromadného trampingu nezapadl.
