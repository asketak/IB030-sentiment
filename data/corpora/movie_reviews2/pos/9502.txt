Horory jsou specifické tím, že zub času u nich pracuje mnohem nemilosrdněji než u ostatních filmových žánrů. I taková lehce nadprůměrná komedie si může svou úroveň udržet věky a stále se u ní člověk zasměje, avšak hororový snímek musí být opravdovým mistrovským dílem, aby dokázal obstát i po letech. Stačí vzpomenout třeba na Raimiho a jeho Evil Dead, který už dnes působí spíše směšně než hororově. Či třeba na známé "horory" z první poloviny 20.století (Dracula, Upír Nosferatu, atd.) které v dnešní době už ani za horory nelze považovat. Jen málokterý horor starší 30 let je schopen strčit do kapsy drtivou většinu současné hororové tvorby a Amityville Horror je přesně touto světlou výjimkou. Horor o strašidelném domě sází především na působivou atmosféru, z které je všudypřítomné zlo opravdu cítit. Třebaže snímek disponuje 117-minutovou stopáží, neobsahuje žádné hluché místo. Naopak, postupující proměna pana Lutze v hlasy ovládané monstrum, kterého ztvárnil charismatický James Brolin, s sebou přináší gradaci napětí a přidává celému hororu na kýžené znepokojivosti.
