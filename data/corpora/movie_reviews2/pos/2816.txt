V originálu <--->, avšak pro (zbabělý) svět, stojící namísto na bezprostřední a nesnesitelné materialitě světa na jeho trapné jazykové náhražce, známý pod názvem "Back and Forth" - tam a zpátky filmové kamery, která v horizontálním (a též vertikálním) pendlování skenuje jedinou místnost (podobně jako v "Wavelength"). Kamera jako hranice divákovi percepce, kamera jako uzavřený interval, limitující svým pohybem a svými mezními pozicemi prostor událostí - film jako hranice mého světa. Událost, postava - moment, vymezené místo ve vždy širším pohybu, který svým opakujícím se lineárním charakterem připomíná pohyb filmového pásu, v němž je každý další zachycený objekt jakoby korálkem navlečeným na šňůře neustále prokluzujících filmových okének. A k tomu magie střihu, věčné potěšení pro ty, kteří propadli kouzelné zemi kinematografie a která dokazuje, že nad svrchovaností kamery ještě vězí svrchovanost montáže.
