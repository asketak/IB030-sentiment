Tohle je komentář podle skutečné události: Film: Epický temný velkomonstrózní spektákl s opravdovými superhrdiny. Zpracované, tak jak bych očekával, že bude komiks pro dospělého, oproti barevným pohádkám od Marvelů. Démonické, politické, existenční, filozofické, okouzlující. Režie: Snyder je filmař, sochař, stvořitel obrazců jaké nikdo na světe nestvoří, tak, aby ten pravý divák se nechal unášet vizuálními orgiemi, které si doposud jen představoval ve své bláhové fantazii. Impozantní, mistrovské, manýristické, detailní. Díky, že mi plníš tyhle touhy. Superman: Kdo může zničit superhrdinu? Špatná pověst? Blázen s kryptonitem? Batman? Tohle vše si může divák vybrat a ještě se teologicky zamyslet. Ano, někdo jako Superman by mohl být Bůh. Scéna, kdy se lidé dotýkají spasitele Supermana v průvodu Dne mrtvých je fascinující nezapomenutelný výjev. Pojmout toho největšího superhrdinu jako člověka v lidském světě je krásný tvůrčí počin. A Cavill potvrzuje, že umí jak tu nadpozemskost, tak tu zranitelnost. Batman: Role Batmanů jsou paradoxně přisouzeny hercům, kteří jsou spíše protikladem k rytíři temnot. Čestnou výjimkou byl Christian Bale. Že ovšem bude tím nejlepším Batmanem Ben Affleck, mě znepokojivě překvapilo. Stačilo mu k tomu zatínat zuby, předsunout bradu, nabrat 15 kilo svalů a tvářit se jako když mu ulítnou netopýři a já mu to celý sežral i s bat spear navijákem. Zmlátit Supermana chce něco víc na sebe. To není jak liskat subtilního Jokera. Takže hodit se do pancíře je jediný doporučený dress code. Padouch Luthor: Asi jediný přešlap v castingu. Napodobenina Ledgerova Jokera. Ne vždy se oplatí dát roli überpadoucha někomu, kdo má šanci být děsivým tak maximálně ve filmech se Scooby-Doo. Debilní mluvou a zlověstným klepáním prsty o stůl se strach a respekt nenahání, Eisenbergu! Možná když si oholíš hlavu. Ale to tě bude hrát už doufám někdo jiný. Alfred: Vizáž bezdomovce, málo ostrovního ostrovtipu, ale hodí se zde víc tato Ironsovská neupravenost. Wonder Woman: Poctila nejlepší scény s nejlepším hudebním motivem jakou kdy žena-amazonka ve filmu dostala (Is She With You?). Scénář: Za cenu jednoho filmu dostanete zhruba tři filmy - o Supermanovi, o Batmanovi a o úsvitu DC Ligy spravedlivých. To celé se musí nějak propojit, napasovat v nějakých návaznostech na předešlé skutečnosti a neudělat z toho úplné LEGO figurky a zároveň nenechat komiksové postavy shakespearovsky monologovat. Akce: Je méně destruktivní k zástavbám oproti Muži z oceli, ale o to víc se tu mlátí do hrdinů, kteří sem tam neopatrně svým tělem zboří mrakodrap stojící v cestě. Nejlepší na tom je, že divák se nemusí hlídat v kontrolování zda postavy by tohle vydržely, přežily a v němé úctě sleduje kolosálnost souboje titánů. A Snyder se svým Larry Fongem rytmicky zpomalují každý ze záběrů, kde magor mého typu vrní blahem (roztržený perlový náhrdelník závěrem pistole). A to pak má najednou film labužnických 151 minut. Hudba: V posledních 10ti letech by měli všichni tvůrci postavit pomník Hansi Zimmerovi. Díky němu je většina filmů na kterých se podílel povznesena mnohem výš. Závěr: Film za čtvrt miliardy pro fanoušky a ti se odvděčí, že půjdou do kina. Pokud mají rádi ten temnější pohled na hrdinství. Vysněný filmový svět s dospělými hrdiny, kteří divákovi dají na pár minut zapomenout, že je dospělý.
