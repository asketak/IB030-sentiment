Doba nezažitá, ale v Trojanově podání těžce užitá. Zdá se, že se v českými filmaři totálně vybrakovaném žánru hořké komedie může přeci jen čas od časuještě nějaký ten blýskavější kamínek vyhrabat. Trojanův  Občanský průkaz je totiž skvěle vytrefená dobová sonda (potvrzeno z několika zdrojů), u níž si někdo s nostalgií zavzpomíná na "staré dobré časy", někdo se s oddechnutím otřese a ti mladší se asi nevěřícně podiví. Jedinečným Trojanovým trumfem je bezesporu obsazení neherců do všech hlavních rolí, což je z filmařského hlediska zajisté vždy riskantní tah, ovšem v českých luzích a hajích je to nezřídkakdy trefa do černého. Všichni jsou totiž ve svých rolích stoprocentně uvěřitelní a přirození. Samozřejmě jim k tomu nahrával scénář, který je velmi dobrý a většinu dialogů řeší poplatně době, tudíž velmi nenuceně a uvolněně. Občanský průkaz tak netrpí tou naprosto příšernou a v současnosti v české tvorbě často viděnou prkenou scénáristickou spisovností, která cpe hercům do huby dialogy, jež jsou sice jak ze slovníku spisovné češtiny, ale šustí papírem na sto honů. S Občanským průkazem se tak Trojan snaží přiblížit vyprávění skutečně lidských příběhů ve stylu Menzela či Svěráka a skvěle se mu to daří.
