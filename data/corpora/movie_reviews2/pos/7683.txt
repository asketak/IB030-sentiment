„Zítra mě budou miliony lidí proklínat.“ Vítejte na hereckém koncertu Bruna Ganze jako Adolfa Hitlera. Pád Třetí říše je těžkým snímkem ke strávení. Jednou z mnoha jistot filmu je, že určitě není pro každého. Skoro tříhodinová sonda do posledních momentů života jedné z největších zrůd lidstva divákovi ukazuje, co mohl být Hitler zač v soukromí. Kdy na diváka ze snímku působí jako relativně schopný, starostlivý a milující člověk na jedné straně a sadistický, ctižádostivý ďábel, který vraždil miliony lidí, bez mrknutí oka, a věřil v ideál Třetí říše, na straně druhé. Bylo to, jako pozorovat schizofrenika, který neví, čím by chtěl být dřív. Jestli obyčejným člověkem, nebo válečným monstrem, strojem bez jakéhokoliv citu. Film však nesleduje osudy pouze samotného Hitlera, ale blízkého okruhu lidí kolem něj. Goebbelse, Göringa, důležitých žen jeho života (Eva Braunová, Gertraud "Traudl" Junge). Sleduje i osudy samotného Berlína a obyčejných civilistů, kteří se na ulicích dobrovolně, zfanatizovaně a nesmyslně pouštěli do boje za něco, co už dávno nebylo. Za ideál, který byl od začátku odsouzen ke zhoubě. Divák je svědkem toho, jak se mladí stávali součástí Hitlerjugend, jak obrovskou moc Hitlerova osoba měla, co všechno Hitler dokázal pár slovy udělat s člověkem. Pád Třetí říše je podle mě filmem, který člověk dokáže plně docenit s větším historickým povědomím, když zná víc vztahy mezi vyšší vrstvou tehdejšího Německa. Pravda, jde to i bez toho, ale myslím, že lidé, co se víc zabývají, ať už profesionálně nebo to mají jako koníček, historií, a konkrétně druhou světovou válkou, si film užijí mnohem víc. Minimálně se jedná o působivé, ponuré, těžké a zajímavé nahlédnutí do posledních chvil života téhle, už navěky známé postavě lidské historie. 80%
