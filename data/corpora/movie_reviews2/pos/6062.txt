Dlouho očekávaný "duel" dvou asi nejznáměnjších postav z DC Comics universa konečně dorazil do našich kin a je asi tak rozporuplný, jako vztah mezi Batmanem a Supermanem samotnými. Ačkoliv se to samo nabízí, tak tu nebudu srovnávat s Batmanovskou trilogií od Nolana, protože kromě jedné z hlavních postav toho mají jen málo společného. Nolan hraje více na příběh a na to, jak ho divák vstřebá a v akci se drží v porovnání se Snyderem spíše při zemi. Batman vs Superman je naopak ve stylu posledních "marvelovek" více pompézní, ale není se čemu divit, když se podíváte, kolik poslední blockbustery od Marvel Comics vydělaly peněz. Proto má smysl se u tohoto filmu zaměřit především na dvě věci. Tu první už jsem naťukl - akce, efekty, celková dynamika a spád. A tou druhou budiž hlavní postavy, jejich chování a vývoj a dejme tomu nějaký příběh, na kterém to všechno stojí. Z té první části nemám moc výtek. Začátek filmu byl sice takový pozvolný, ale druhá polovina je akcí skutečně napěchována. Fanoušci Zacka Snydera si přijdou na své - mraky destrukce a temnota. I když u té bych se rád zastavil, protože s tím, jak byl film místy temný, někdy dokonce až bez kontrastu, že téměř nebylo pořádně vidět, co se na plátně děje, jsem měl celkem problém. Co se hlavních charakterů týče, tak o Supermanovi se toho nedá napsat nic moc jiného, než že zůstal takový, jakého ho jsme ho poznali v Man of Steel. Batman v podání Bena Afflecka mi přišel solidní, avšak nijak neoslnil. Vidím v něm ale potenciál a myslím si, že by si se správným scénářem klidně poradil i se sólovým filmem. Gal Gadot alias Wonder Woman byla v civilu náležitě sexy a svůdná, ale jako superhrdinka by dle mě zasloužila trochu víc času na scéně. Největším překvapením byl ovšem Jesse Eisenberg. Vyšinutého ctižádostivce vystihl perfektně a já osobně bych ho svým výkonem zařadil po bok Heath Ledgera mezi nejlepší Batmanovy záporáky za poslední roky. Celkově se z filmu necítím ani zklamán, ale ani moc nadšen. I přes některé své mouchy ale zůstává Batman vs Superman nadprůměrně kvalitní komiksovou zábavou, takže za mě 4 hvězdičky.
