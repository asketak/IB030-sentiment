K tomuto seriálu jsem se dostal přes nově poznané přátele, kteří tenhle seriál milovali. Po zhlédnutí první řady už jsem seriál také miloval. Tenhle kult u mě překonal Star Wars i Star Trek, protože je neskutečně zajímavý svými regeneracemi postav, cestováním v čase, množstvím mimozemských ras. Svůj komentář rozložím podle jednotlivých Doktorů. Devátý Doktor v podání Ecclestona je vcelku dobrý a je i škoda, že se ohřál jen jednu sérii, protože příběhy s ním rozhodně nejsou špatné, zato jeho společnici Rose jsem vážně nemusel. Desátého Doktora většina lidí uctívá jako nejlepšího, ano opravdu je v podání Tennanta fantastický. Bohužel mi opět příliš nesedly jeho společnice. Také o kvalitě dílů bych řekl, že značně kolísá od dobrých až po neskutečně dobré, ze kterých jmenuju epizodu "Ani mrk". Jedenáctého Doktora mám ze všech nejraději a zvlášť pak jeho éru s Amy a Rorym, tato trojice skutečně příběhům hodně přidává. Dvanáctý Doktor = Capaldi se po Smithovi ujal své role více než dobře a na rozdíl od mnoha fanoušků nevidím důvod ho co nejdřív vystřídat.
