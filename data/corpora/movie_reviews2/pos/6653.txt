Nespoutaný Quentin se po Djangovi vrací k žánru. Dá se říct, že Django byl v základu klasický výpravný western, kde hlavní hrdina jede zachránit svou ženu ze spárů otrokáře a postřílet všechny padouchy. Osm hrozných na to jde odjinud. Během úvodní půlhodinové jízdy kočárem poznáme první čtyři postavy a zbytek je nám představen poté, co nás na další dvě a čtvrt hodiny Tarantino zavře do zasněžené chajdy, kterou až do konce filmu neopustíme. Z fleku by to mohla být adaptace divadelní hry. Tarantino scénárista si vytyčil nelehký úkol – bavit diváka v rámci jednoho prostoru neskromných 167 minut. Budiž mu ke cti… dal to. Quentinovo oblíbené mixování a překrucování žánrů je platné i zde – někde kolem poloviny filmu se totiž dostáváme na pole čisté detektivky. Práce s dialogy a napětím, kdy a jakým způsobem se rozehraná situace vyhrotí, je opět zvládnuto perfektně a samozřejmě nemůže chybět režisérova záliba v brutálním násilí. Jen mi není moc jasné takové „haló“ ohledně dvou věcí: 1) použití 70mm formátu, na který se před 50ti lety točily epické hollywoodské fláky jako Ben Hur, mi v případě interiérové konverzačky nepřijde, že by naplno využívalo svůj potenciál. 2) Původní hudba Ennia Morriconeho. Ve filmu mnoho hudby není, a když už zazní, tak jsem na několika místech identifikoval Morriconeho Věc – že by pocta? - Kurt Russell, sníh a litry krve… to vlastně dává smysl
