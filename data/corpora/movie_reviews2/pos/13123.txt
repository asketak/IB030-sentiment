Bacha, děcka! Komentář může obsahovat bojler! Zhruba po patnácti letech od premiéry prvního dílu z Pána prstenů jsem se uvelebil jednoho březnového odpoledne svým sexy zadkem v pohovce před televizí a jal jsem se rekapitulovat. Film, kterým se Peter Jackson pokusil zreprodukovat knihu J.R.R. Tolkiena, je v mnoha ohledech nedokonalý a do velké míry ovlivněn samotnými herci, kteří při natáčení dodávali svým postavám osobitý ráz a duši. Možná je to i dobře a je celkem pochopitelné, že nebylo možno vměstnat těžkopádné a rozvláčné veledílo spisovatelovo do tak krátkého časového úseku. V mnoha aspektech se tento výtvor zdá jako vyumělkovaný kýč, plný usedavého pláče pana Froda Pytla, který celou trilogií doslova proklopýtal. Ale zpět k prvnímu dílu. Je to velice pěkné, sledovat své hrdiny z knihy v živé podobě a vydávat se s nimi na již dobře známé a přece nové dobrodružství. Ač dost chybí, to hlavní je obsaženo a vykresleno v moc hezkých barvách. Obsazení herců je až na bandu hobitů velice fajn, ačkoliv Aragorn při běhu vypadá jako lidoop. Nejednou jsem si hrál s představou, že Aragornem je Sean Fazolka. To by se mi skutečně líbilo, ačkoliv scény s umíráním má natrénovány velice dobře a zde předvedl opět jeden ze svým masterpissů! Děj odsýpá i ve vyloženě nudných scénách a v těch bojových doslova hltáte každý detail. Inu, za ty prachy nám je skutečně servírována ta nejvydatnější krmě. I já, jako zarputilý fanoušek, musím smeknout svůj naftalínem prolezlý skalp a poklonit se. Ač jsem celé tři hodiny přivíral oči nad mouchami, kterých posbíral tento kousek mnoho, nakonec zůstávám velice spokojen. Adaptaci těchto rozměrů za mého života nepřekoná už asi nic. 95%
