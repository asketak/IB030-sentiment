Když jsem si přečetl knihu, hned jsem věděl, že kniha nemůže unést dva filmy. Bohužel peníze vyhrávají a tvůrci nám tak představují další ságu, kde je závěrečný díl rozdělen na dvě části. Jednu věc ale oceňuji. Zatímco u ostatních ság tvůrci rozdělí knihu přesně napůl a vzniknou tak dva filmy, kdy v podstatě jeden nemá konec a druhý začátek (a oba tak stojí za prd), u „Aliance“ byli tvůrci chytřejší a šli na to jinak. Sami si totiž uvědomovali, že kniha nemůže pokrýt dva filmy, a tak si vzali z knihy pouze část a zbytek si domysleli sami. Vznikl tak zcela nový příběh, kdy ani čtenář nemůže tušit, co se stane dál. Byl ale nově vymyšlený příběh tak kvalitní? To se bohužel říct nedá. Pokud někde film vítězí, tak jsou to právě pasáže z knihy. Troufnu si říct, že začátek filmu je naprosto epický – soud, rozpadající se frakce, útěk za hradbu. To jsou naprosto geniální scény, které už ovšem nejsou překonány jinými v průběhu filmu. Malé naděje sice byla ve chvíli, kdy se Tobias dozví, co se děje s dětmi v Periferii, tady šlo ale pouze o mlhavé světlo v tunelu. „Aliance“ rozhodně není špatným filmem, ale vydává se zcela odlišným směrem a sám už ani nevím, co mám od posledního dílu čekat (v podstatě to neví ani žádný jiný čtenář knihy). Dle mého názoru se dalo vyždímat více z Aliance, situace v Chicagu a rozpadajícího se systému frakcí, ale tvůrci až moc rychle tlačili na pilu, a chtěli dostat hrdiny přes zeď, že sám ani nevím, o čem bude pojednávat poslední díl. Pokud se něco rozhodně zlepšilo od minulého dílu, je to hudba, která přidává některým scénám patřičný drive.
