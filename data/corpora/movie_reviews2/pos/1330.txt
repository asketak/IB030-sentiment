Po zralej úvahe som sa priklonil k štyrom slabým hviezdičkám. Amerického ostreľovača som prevažne vnímal ako životopisný film i keď bojové nasadenie na misiách v Iraku rozhodne nebolo kulisou. Bez väčších problémov som prežil americký pátos, rituály a veľké gestá. Asi to tak naozaj je, oni to tak pociťujú a nič nás neoprávňuje k tomu, aby sme náš pátos, naše rituály a gestá považovali za všeobecne uznávanú normu. Film je silný osobnosťou Chrisa Kylea nepodliehajúceho popularite, ktorá sa šíri v spojitosti s jeho činmi. Bojové scény sú úžasne nakrútené a nemožno ich porovnávať napr. s Nepriateľom pred bránami. V rodinných epizódach už Eastwood takú pevnú pôdu pod nohami nemá. Záver je paradoxne desivý a potvrdzuje známu pravdu, že demobilizácia je väčším problémom ako vycvičenie a nasadenie vojakov do boja. A Amerika, permanentne vedúca vojny, je zaplavovaná raz veteránmi z Kórei, neskôr veteránmi z Vietnamu a najnovšie (i keď nie naposledy) veteránmi z Iraku.
