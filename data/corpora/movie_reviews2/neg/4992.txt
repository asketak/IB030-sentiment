Po delší době komiksová adaptace, která se bere smrtelně vážně. Snyder se snaží usilovně řešit a sdělovat názory na aktuální problémy. Řeší se xenofobie Batmana proti cizáckému Supermanovi, odpovědnost superhrdinů za vedlejší škody svých akcí i za použití svých sil, terorismus, politika a v neposlední řadě vliv médií na názory lidí. Přes to všechno filozofování nějak nezbývá čas na slušný příběh. Postavy se chovají nelogicky a děj působí vyloženě odfláknutě, jakoby stál na druhé koleji a nikdo si nedal práci mu dát ani základní logiku nebo spád. Závěrečná bitva je šílená změť výbuchů a poletujících trosek s digitálním monstrem, které jako by z oka vypadlo skalnímu obrovi z Morie. Zajímavá postava Wonder Women dostala spíš štěk než roli a představení dalších členů Justice League je dílem dvou minut. Přitom herci se snaží jak mohou: Affleckův stárnoucí Batman je temný a pochmurný, Superman osciluje mezi lidskostí a kryptonskými supersilami a Wonder Women se při boji ohromně baví. A jako perlička je několik vteřin s Jeremy Ironsem. Bohužel jako celek film vůbec nefunguje, protože veškerý děj je pojat jako kulisa pro filozofování. Škoda, ve Watchmen se to Snyderovi povedlo, ale tohle je krok vedle.
