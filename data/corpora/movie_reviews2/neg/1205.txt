Depresivní a temná atmosféra? Možná. Pro mě ji však naprosto pohřbila jednotvárnost a unylost tohoto snímku.  Hlavní hrdinka - sirotek, která se pere s nelehkým životem v Kazachstánu... Skvělé téma, které mě k tomuto filmu dovedlo, je však zpracováno dosti nešťastně, a to v několika směrech. Film má nejspíše působit velice umělecky - můj pocit je ten, že paní režisérka sice oplývá citem pro umění, avšak ve filmu mě tento slet pohyblivých fotografií příliš neuspokojuje. Možná je problém ve mně, artové filmy zjevně nepatří k mým favoritům a nějaký umělec by byl schopen více ocenit tohle vyprávění v obrazech, jenže...I pokud se rádi díváte několik (vážně dlouhých) minut na záběr jedoucího autobusu, či misky jídla, není zaručeno, že si film vychutnáte. Dalším problém není jen zpracování, ale celé pojetí tématu a hlavní hrdinky. Nagimy nám má být pravděpodobně líto. Já jsem z ní však byla ke konci leda tak znechucená.  Docela by mě zajímalo, co nám měl tento film vlastně říci. Špatnou společenskou situaci v Kazachstánu? Postavení žen? Ne, o tomhle tento snímek rozhodně nebyl. Pravda, situace Nagimy, která žije na okraji společnosti, není nijak růžová. Jenomže ona nejenže se nepere s životem, Nagima prostě živoří a nijak se nesnaží se svou situací cokoli dělat. Ačkoli skutečně nemá téměř nikoho blízkého, stále se najdou lidé ochotni jí pomáhat, a rozhodně žádný z jejích problémů nepramení z toho, že by byla žena. Jenže namísto toho, aby si vážila pomoci ostatních, si stále vede svou a utápí se v sebelítosti. Takhle tento film může stále vyznít zajímavě - příběh o psychicky nevyrovnané dívce, nepřízni osudu a neuvěřitelné hlouposti. Jenomže to by nesmělo být hlavního problému - Nagima si své problémy pěstuje skutečně velice vnitřně, takže je docela kumšt z ní cokoli vyčíst. Ať už má nehybná tvář Nagimy působit jakkoli, já si pod tím, když někdo kouká dlouho chvíli do kamery bez pohnutí jakéhokoli svalu, skutečně nepředstavuji nějaké vrcholové herectví.  Skutečnou třešničkou je závěrečná scéna - ta mě přivádí k tomu, že režisérka zjevně musí mít nějaké vážné psychické problémy. Ať nad tím přemýšlím jakkoli, musím hodnotit tento film tak jak hodnotím. Už dlouho jsem z nějakého filmu nebyla tak znechucená, jak obsahem, pojetím i vyzněním. Pro mě je to tedy jedno z největších zklamání KVIFF 2014.
