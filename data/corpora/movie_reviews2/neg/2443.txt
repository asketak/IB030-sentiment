"A Zlatý glóbus v kategorii Nejlepší komedie nebo muzikál získává..." Ano, nečekaně z tohoto filmu skutečně komedie vznikla, ovšem komedie neúmyslná a komedie, jejíž vtip spočívá v především naprosté neschopnosti scénáristů. Komedie, v níž nemají postavy žádnou hloubku a hlavně žádné srozumitelné motivace ke svým činům. Děj působí hloupě, nahodile, scény na sebe skoro nenavazují, příběh se v nich nevyvíjí, film tak působí nesouvisle a nedrží pohromadě. Člověk se nemůže ubránit dojmu, že kdyby všechny scény vzal a poskládal úplně do jiného pořadí, vůbec nic by se nezměnilo a divák by to ani nepostřehl. Je až příliš zjevné, že tento film vznikl jenom proto, aby se na konci dvě hlavní postavy + záporák (mimochodem zahraný šíleně přehrávajícím Jessem Eisenbergem) mohli utkat v "super mega cool" digitálním souboji, kde už je tolik pixelů, že jsem ani nevěřila, že i "herci" taky nejsou stvořeni CGI. Pokud potřebuji do filmu rvát tuny efektů, nemusely by v roce 2016 alespoň vypadat nerealisticky a směšně... Porovnávat tento snímek s Nolanovou trilogií o Batmanovi je zbytečné, protože porovnávat není co. Jediné, v čem je tenhle film zřejmě lepší, je vyobrazení smrti rodičů Bruce Waynea (což byla mimochodem první a nejlepší scéna z filmu), jinak jsou si snímky vzdáleny na miliardy světelných let v každém ohledu. Ani Hans Zimmer se nijak nevyznamenal, nezaslechla jsem v tom shluku nikam nevedoucích chorálů žádnou nosnou melodii. A tak bych mohla ve vyjmenovávání záporných věcí na tomto filmu pokračovat, ale nestojí to za to. Batman vs. Superman atd. je zkrátka snímkem naprosto zbytečným, až neskutečně špatně napsaným a nevýrazně (nebo směšně - zdravím Jesseho Eisenberga) zahraným. Je smutné, že umělci, kteří se ještě kdysi, když o všem nerozhodoval vzhled a úroveň osvalení, k filmu dostali pro své herecké umění a charisma (Jeremy Irons, Holly Hunter, popř. i ten Kevin Costner) dnes hrají pouze vedlejší role a jsou ve filmu minimum času. Ale jsou to právě oni, kvůli kterým nedám tomuto "skvostu" odpad.
