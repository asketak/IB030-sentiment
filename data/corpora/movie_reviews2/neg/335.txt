Pravděpodobně nebyl nejlepší nápad dívat se na tento film bezprostředně hned po Masce s Jimem Carreym, protože mi úplně každý tropus (je to správné slovo? chci použít cizí slovo) žánru líný-honza-bournem-v-pěti-snadných-krocích připadal velmi směšný a hlasité záchvaty hihňání vyvolávající. Když se například hrdina hrne z lodi na pevninu, tak jsem si myslela, že si jde koupit nový telefon - ne, on se jen potřebuje napít coly a dívat se u toho mužně do kamery. Na druhou stranu si myslím, že když si scenárista uvědomil, že jakmile bude hrdina držet složenou tašku z lékárny, (španělsky farmacia, tak bude vlastně držet tašku s písmeny CIA), ihned mu proběhla hlavou scéna, že vždycky, když film poběží v televizi, tak on bude čekat na ten jediný záběr a volat: "Vidíte to?! , Farmacia, C-I-A, předznamenávání, jsem génius." A skoro mu to i přeju.  Dál se mi potvrzuje moje teorie, že Henry Cavill prostě nemá herecké kapacity na to být sympatický správný kladný hrdina. Je dobrý, když hraje krásného zmrda, prostoduchého dobráka nebo slabošského wannabe hrdinu, ale jako opravdového rovného charismatického hrdinu ho prostě přijmout nemůžu, ať se snažím jakkoli. Na základě některých rozhovorů to i vypadá, že má docela slušný komediální potenciál, ale takovou roli mu asi nikdo nechce dát, když má takový antický symetrický obličej nebo co. U Woodyho Allena se mu podařilo byt maximálně nevtipný, ale tam to bylo tím, že ta role byla poddimenzovaná a špatně napsaná. No abych se vyhrabala ze zákoutí svých myšlenek, stejně jako se tento film potácí mezi žánry a nedaří se mu být dobrý (originální) v žádném směru, tak se i jeho hlavní herecký představitel potácí ve škatulkách, které ho nemohou pojmout.
