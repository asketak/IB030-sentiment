Robocop, model 2013, se mi povaloval na disku snad rok a sedal na něj prach, tak se mi toho kluka pancéřovaného najednou nějak zželelo. A celou dobu jsem měl neodbytný pocit, že páchám svatokrádež a měl bych si za to na hlavu narazit čepici s čerty, zaházet se do slámy a zapálit letlampou. Je třeba si nejprve uvědomit, že tu nevystupovala žádná postava omylem rozleptaná na hadry v toxickém odpadu a ani jeden Clarence J. Boddicker. Krev, střeva a ustřelené končetiny nahradily rodinné hodnoty, morální dilemata a jiné myšlenkové přesahy. Jsem si jistý, že až tenhle remake uvidí božský Paul Verhoeven, tak si okamžitě pustí svítiplyn, aby se mohl obracet v rakvi. Robocop je moc krásný, skoro jako nějaký chodící Tassimovač, který v mžiku připraví znamenité latté macchiato, ale s ustřelením makovice váhá nekonečné 2,3 vteřiny a to je neakceptovatelné. Co před třiceti lety uhrál Weller bradou, k tomu nestačí topornému Kinnamanovi ani celý obličej, obě plíce a levá ruka. Ještě jsem chvíli doufal, že tu nudu naředí třeba výrony Keatona nebo Semuhel L. Jackson, ale tohle prostě nezachraňuje vůbec nic.
