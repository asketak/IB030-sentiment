Děj se pohyboval po takový sinusoidě, nebo spíš parabole, možná i tangenciále nahoru k eskalátorům. Po prvních minutách, kdy kucí trochu předvedli svoje pěvecké a taneční umění, jsem měl milión chutí film vypnout. Ale vzhledem ke své v podstatě masochistické povaze jsem se díval dál. A byl jsem odměněn za svou trpělivost, děj se trochu vylepšil od doby, kdy holčiny pojaly ten zcela bohulibý účel, ty šampónky z kapely unést a kapku je pomučit. S tím jsem naprosto souhlasil, moje fantazie se vyžívala v těch nejhorších trestech, které takové kluky mohou čekat, jako rozcuchání účesů, zabavení rtěnek a donucení k manuálním pracem na zahrádce. No bohužel hlavní hrdinka dala průchod svým potlačovaným lesbickým sklonům, a když jeden z těch kluků zapěl tak vysokým ječákem jako žena v nejvyšším stupni rozčílení, popř. jako Láďa Křížek, když markýruje maximální duševní rozervanost ve "vzdálený", bezhlavě se do něj zamilovala a děj šel zase do háje. Áno, někdo by mohl namítat, že je to moje chyba, že se dívám na filmy, který pro mě nejsou určený, ale já jsem v tom nevinně, za to může youtube. Viz můj předchozí komentář.
