Jak Tarantino v předchozích svých filmech umně balancoval na hranici parodie, v Osmi Hrozných do ní zahučel až po uši. V tom samotném by nebyl problém, kdyby se film první půlku netvářil "seriózně". Hodně mi to připomnělo od Soumraku do Úsvitu. Tarantino spojil dohromady dva nesourodé filmy, do 90.minuty vyprávěl skvělé drama, pozvolna budoval hloubku postav a atmosféru, aby to všechno v poslední třetině spláchnul banální béčkovou zápletkou. Začíná poněkud jednostranná hra na největšího sadistu, kdy postavy řeší už jen jediné dilema, zda upřednostnit sadistické uspokojení, nebo touhu po penězích. Přičemž vyhrává to první, ztělesněné dvojicí Goggins & Jackson a jejich "postelovou scénou" na konci.  A v tom je hlavní rozdíl proti vynikající Tarantinově prvotině, ve které napětí až po závěrečnou scénu vyrůstá z různé motivace a různých povah jednotlivých postav a není potřeba si vypomáhat tuctovými zápletkami ani vloženými komentáři. Za mě tedy tentokrát jen dostatečně.
