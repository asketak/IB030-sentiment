První WC z r. 2005 je o poznání slabším filmem než dvojka, která následovala o 8 let později. Nesympatické backpackery kvůli jejich prostoduchosti člověk ani nepolituje. Vrahoun leží v mdlobách na podlaze v místnosti plné zbraní a ty dvě nešťastnice nemají lepší nápad, než ho dvakrát přetáhnout flintou po zádech a snažit se ujet, místo aby ho pořádně dorazily. To se pak ale holky nemůžou divit, že se cesta z pekla hledá blbě. John Jarratt nedostal dostatek prostoru na svoje zvrhlé hrátky, jako tomu bylo ve dvojce, ale i tak je jednoznačně nejzábavnější postavou, která na sebe strhává veškerou pozornost. Upřímně řečeno nejsem si jistý, zda bylo záměrem australského filmového fondu podpořit projekt, v němž se hlavní záporák, který má navíc určitý mlhavý předobraz ve skutečnosti, vyšvihne na úkor obětí do takové pozice.
