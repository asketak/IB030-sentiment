Jestli se to porovnává s Truffautovou Americkou nocí, tak jen vynikne, že v hrubých rysech identifikovatelná povrchní podobnost je z výpovědního hlediska zcela bezvýznamná a že volba jednou vyzkoušeného modelu sama o sobě ještě nic nezaručuje. Navíc stojí za zdůraznění, že mnichovský komplex je asi tak aktuální jako faktor živé paměti s ním spojené. Že by se Češi dnes ještě v nějakém relevantním množství měli potřebu "vymlouvat Mnichovem" a skuhrat, si může naivně myslet parta pražských umělců, půl života trávících v těchto rádobykompetentních kavárenských debatách. Mnichovská dohoda dnes fakticky zajímá tak akorát historiky a příslušný dějinný moment nezávisle na prolhaně tou kterou interpretací vyabstrahované "povaze národa" každý jeden člověk (a nikoli nějaký spolehlivě extrapolovatelný vzorový případ češství) bude reflektovat v souladu se svou individuální naturou podle jejího konkrétního intelektuálního a zkušenostního založení a vývojového stadia, včetně povědomí (vždy nějakým důrazem deformovaného) o inkriminované události. Historik, přeceňující přítomnost historického myšlení vlivem vlastní obživy, se zabývá chimérou "komplexu", který předstírá aktuálnost diskutován v novinových článcích, nicméně pro realitu každodenní masové národní komunikace nijak charakteristický není, protože masa povinnostmi ujařmených občanů dnes zkrátka nemá důvod řešit nějakou západní "zradu" na Benešovi a zabývá se prostými záležitostmi dneška s tím, že pokud vůbec laicky promluví o něčem z jí nezakušené minulosti, nelze sumu takových názorů převést na jednotnou tendenci tu konkrétní událost nějak interpretovat, přičemž na tom sotva záleží. Onen "komplex" byl něčím víc než učeneckým předpokladem naposledy někdy v první dekádě po válce, kdy se ze snadno pochopitelných důvodů prosadil komunismus a obecný (zdaleka ne jen komunistický; týká se to průkazně všech stran Národní fronty; Christiane Brenner, Mezi Východem a Západem) prokremelský optimismus, s jehož vstřícností nepočítal ani Stalin, který byl ve svých původních sovětisačních plánech takto hluboko v Evropě podle některých svědectví a interpretací až ahistoricky opatrný. Jestliže dvě pětiny voličů daly v roce 1946 důvěru komunistům, ano, evidentní příčinou toho byl stav první republiky, v lecčems vulgaritou tehdejšího parlamentarismu i pokryteckým uspořádáním a zkorumpovaností připomínající republiku dnešní, a samozřejmě ona dohoda s Hitlerem, která jeho armádě umožnila postupně pozabíjet přes (na frontách, popravami, genocidou i běžným civilním terorem) 340 tisíc obyvatel Československa a poškodit československé hospodářství v řádu stovek miliard tehdejších korun, dnes vhodněji představitelných hodnotami v řádu bilionů a konkrétněji pak narušeným zásobováním v důsledku zdemolované infrastruktury, nemluva o sociálních a psychických dopadech spojených s bezdomovectvím, bídou a osiřelostí, kteréžto imperiální plody (jako ve svých deníkových záznamech historik a sovětolog Jan Slavík) oprávněně dávali tito voliči za vinu právě velkokapitálu pro jeho přirozenou benevolenci vůči korporativnímu nacismu. Přes to všechno dnes ale sotva někoho napadne klást nacionálně charakterisační souvislost mezi dějinně symbolické ročníky a obviňovat (jako absolutní množinu) buď Čechy, nebo Francouze z důsledků konkrétní příčinné konstelace, za níž mohl nějaký Daladier slíbit nějakému Hitlerovi lhostejnost jeho Francouzů vůči obsazení autonomního československého prostoru; ani nějaká vpravdě vybájená západní proradnost, ale ani naše neméně vybájená alibisticky se vymlouvající paralýza není vinna fenoménem protektorátu a úspěšnosti nacistické kampaně o legitimitě a účinnosti Drang nach Osten. Jedna věc je dobově platný historický pojem, charakterisovaný Tesařem vytyčenými aspekty lidové reflexe traumatisujícího momentu, a druhá věc kavárenský konstrukt, uměleckým mozkem arogantně imputovaný mentalitě zcela hypothetické, pro niž v dnešní české populaci není zřejmě dostatečně přesvědčivý příklad.
