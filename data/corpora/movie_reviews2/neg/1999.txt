Napriek tunajšiemu pohoršeniu a trojici negatívnych novinových recenzií som sa vybral na just do kina. Na just preto, lebo som jednoducho nechcel uveriť, že to môže byť až tak zlé. Veď predsa Milanovia Lasica a Kňažko sa nemôžu na niečo také podujať. Nuž v tomto prípade ich upodozrievam, že si scenár vopred nečítali. Alebo len chceli Šulajovi (režisérskemu debutantovi v 66 rokoch) urobiť radosť. No okrem spomenutých hereckých vylikánov je film doslova preplnený hereckými esami, z ktorých väčšina dostala maximálne tri vety a niektorí sú doslova v úlohe komparzu. Lenže márna snaha, scenár a najmä dialógy sú príšerné a mnohokrát sa doslova cítite trápne za tých hercov (ja som sa musel polovicu času pozerať do stropu kinosály). Niekedy vety pôsobia dobre na papieri, no z úst hercov pôsobia neprirodzene. V tomto prípade neverím, že to Šulajovi muselo znieť dobre čo i len na tom papieri, či v jeho hlave. Taktiež hlavná dejová linka - príbeh lásky pôsobí čudne. Nápadník celý dobu dobiedza, švárna deva ho odmieta, až zrazu tvrdí, že ho miluje. Tento zvrat, prerod nebol nikde zahratý či naznačený, len zrazu nastal. Taktiež mnohé situácie odohrávajúce sa na plátne pôsobili maximálne bizarne. Všetko ostatné bolo napísané v spomínaných recenziách. Jednu hviezdičku dávam za to, že ako taký dej film mal a teda nebol úplnym odpadom.
