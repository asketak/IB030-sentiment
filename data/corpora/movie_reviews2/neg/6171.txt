Bylo jen otázkou času, kdy se Uwe rozhodne natočit další pokračování této mnohými zatracované série. Bylo jen potřeba narychlo splácat nějaký ten scénář, přemluvit několik herců z dvojky a sehnat pár ochotníků, kterým nevadí ze sebe dělat na place blbce. Což nikdy není moc velký problém a tak se mohl s chutí opět pustit do práce, kterou však ocení snad jen jeho skalní fandové. Pro ty ostatní nastala jen další noční můra. Popravdě jsem po tom minulém westernovém fiasku ani neměl chuť jít do třetího dílu, ale ze zvědavosti jsem to prostě nakonec musel udělat. Přece jenom jsem se nechal zlákat úvodním textem distributora a snad někde v koutku duše doufal, že by se Boll konečně alespoň trochu přiblížil původní herní myšlence. Leč marně.   Rozhodně však bodla změna prostředí, kdy jsme se ze zapadlého westernového městečka přesunuli k nacistům. První přestřelka sice rovněž patřila k „ochotnickému“ představení, ale konečně se režisér (potažmo scénárista) opět rozhodl mnohem více využít postavu hlavní hrdinky. Oproti minulému dílu se tak dočkáme mnohem více bojových scén, při kterých bude zase pěkně stříkat krev na všechny strany. Nebýt špatné práce kameramana, možná bych si to i více užil, ale o co nás ochudil při akčních scénách, to nám vrátil při těch erotických. Uwe se rozhodl trochu přitvrdit, no a když N. Malthe nebyla proti, mohlo vzniknout několik scén, které jistě potěšily především mužské publikum. 30%
