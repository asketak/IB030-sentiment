Ač dal jsem filmu dvě hvězdy, docela dlouho jsem uvažoval, zda přece jen nesnížím ještě o jednu. Nakonec jsem to neudělal, jakkoli měl-li bych být procentuálně přesný, Living Ghost ocením někde mezi 30 až 35 procenty, víc určitě ne. A to ještě značnou část procentních bodíků vyžene nahoru rozkošná Joan Woodburyová a její ne-realistická (sic) romance a jiskření s Jamesem Dunnem. O jeho postavě svérázného exdetektiva vlastně moc nevím, co si myslet - chvíli je to hrdina, chvíli komická figura, která moc humorně hrát nedovede (okamžik, kdy v křesle unikne Craigově noži, je tak směšně a trapně zahraný, že víc to nejde), o mnoho lépe se cítí v drsňácké poloze, ale tu mu zas moc nepředepisuje scénář. Vlastně scénář celkově nikomu nic moc nepředepisuje, jen spoustu dialogů, opravdu hodně mnoho dialogů - víc než jakákoli ze zde uvedených žánrových kolonek by sedělo "konverzační drama". A jak už to tak bývá, když to dramaturgové Universalu neukočírují, v dialozích se utopí zbytek filmu. A jak mě na začátku zajímalo, jak Walter Craig zmizel a kdo z něj udělal chodící zeleninu bez mozku, už po polovině filmu jsem si uvědomil, že je mi to vlastně jedno. To je vzhledem ke klasickému příběhu o vraždícím maniakovi v domě, kde jsou tajné chodby a spousta pokojů a samí divní lidé, prostě škoda. Ale je to tak.
