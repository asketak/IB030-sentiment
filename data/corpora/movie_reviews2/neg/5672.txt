Uf, tak toto je dosť veľký prúser. Všetky obavy, ktoré vzbudzovali trailery sa naplnili a Batman v Superman je preplácaný guláš, ktorý dopláca na prepálené ambície. Snyder to IMHO tentokrát nezvládol a je to jednak jeho vlastnými nedostatkami, a zároveň tlakom štúdia, ktoré evidentne chcelo mať vlastnú verziu Avengers PRONTO a ktoré zároveň prinútilo Snydera vysekať z filmu zhruba 30 minút. To, že je film ohlodaný na dejové minimum kričí z každého políčka, keďže sa skáče zo scény na scénu bez akýchkoľvek premostení (strih - fuj), film pôsobí rozbito a logika kríva na obidve nohy tak, že si človek neraz musí plesknúť po čele. Motivácie postáv sú prinajlepšom diskutabilné a fakt, že tvorcovia nedokázali dobre a logicky vybudovať ani ústredný konflikt je proste debakel (Batmanova aj Supermanova motivácia pre súboj sú čistá idiocia). V plnej nahote je zároveň bohužiaľ vidieť kde sú Snyderove limity. Prvá viac ako hodina bola útrpná nuda - scenár nie je dobre napísaný, vtipy nefungujú, atmosféra vyžmýkaná a herecké výkony nijaké. Nemá to švih, šmrnc, nič. Akonáhle sa Snyder dejovo nemôže stopercentne oprieť o silnú predlohu (300, Watchmen), alebo rozumný producentský dohľad (Man of Steel), tápe. Od prvého súboja Batmana a Supermana sa tempo zlepší, keďže sa presúvame k ťažkotonážnej akcii, kde sa režisér evidentne cíti ako ryba vo vode. Problém je, že v tej megalomanskej akcii sa promenádujú postavy, ktoré sú vám ukradnuté, ba miestami sú dokonca otravné. Nakoniec je vlastne nudné vidieť po x-tý raz Batmanov origin a sledovať Afflecka a Ironsa ako sa snažia evokovať dynamiku, ktorú tak dobre zmákli Bale a Caine. Superman hrá druhé husle a Wonder Woman je čisto do počtu - nedozvieme sa o nej nič a tvorcovia sa vyslovene spoliehajú na to, že prázdne miesta si diváci ako očakávaní znalci comicsov vyplnia sami. Krátke predstavenie ostatných členov JLA je svojou nahodilosťou a nedomyslenosťou až nechcene smiešne (nechápem kto bude po tomto zvedavý napr. na Aquamana). Snyder vykráda všetko čo sa dá a spôsob akým kopíruje Nolanovu trilógiu a iné filmy je krízou kreativity, ktorá by mohla byť pre hlavného šéfa takéhoto projektu možno aj diskvalifikujúca. Wonder Woman a Bruce Wayne laškujú na plese podobne ako Wayne a Selina na plese v TDKR (dokonca v prostredí rovnakej farby), Bruce Wayne a Afred sa uštipačne špičkujú (BB - TDKR), jaskyňa je zariadená veľkými plochými obrazovkami na ktorých vidíme rôzne fotky a zábery zloduchov (TDK a TDKR), naháňačka Batmobilu a kamiónov vrátane bazuky z kamióna (TDK), poflakovanie sa po heliportoch (TDKR), bitka v rozbitej budove v daždi (Matrix Revolutions), Batmobil koláž medzi dizajnom Nolana a Burtona, Doomsday zlá verzia Hulka z Avengers. Snyder skrátka dokáže parafrázovať niečo čo už niekto dobre vymyslel, ale inovovať a raziť vlastné podarené nápady nie. Ak to poviem sprosto, je sofistikovanejší Michael Bay - tiež hrá v prvom rade na povrchnosť, pozlátko a efekt, na rozdiel od Baya dokáže dať svojmu príbehu aspoň trochu atmosféry, tvaru a duše. Herci - Cavill nemá čo hrať, Affleck obstojný, Eisenberg veľmi rozporuplný a evidentne neschopný inej polohy ako rýchlo hovoriaceho arogantného neurotika a Gal Gadot OK. Hudba sklamala tiež - v niektorých pasážach viac otravná ako podarená a kombo Hans Zimmer a Junkie XL v polospánku. Rozoberať sa film dá zľava sprava až do omdletia a popíše sa o ňom ešte veľa. Výsledok je totiž mimoriadne rozpačitý a je dôkazom, že WB a DC šili celú vec strašne horúcou ihlou a že si možno aj pília konár pod vlastným zadkom. Chápem, že chcú kuť železo comicsového filmu kým je vďaka Marvelu žeravé, ale jedným filmom sa niekoľko rokov a niekoľko filmov poctivej výstavby naozaj dobehnúť nedá. Možno teda bolo od začiatku zlé, že Snyder bol do niečoho takého štúdiom tlačený.  WB a DC nemajú poriadne premyslené ani základy a už plánujú 30. poschodie. Miesto snahy o dobrý príbeh splieskali dokopy nedočkavo tento eintopf ako im prišlo a chcú v prvom rade rýchlo zarobiť na aktuálnom comicsovom mega boome. Budiž, niečo zarobia, ale budúcnosť DC universe je neistá a zostávajú v druhej lige za Marvelom (ktorý 2x neobľubujem). Pozerateľné a Snyder a spol. sa IMO úprimne a naozaj snažili, ale ďaleko za potenciálom či očakávaniami. Retrospektívne sa ukazuje aký génius Nolan bol - veľa ľudí ho začalo nazývať preceňovaným, ale vo svetle toho ako sa vyvíja súčasná DC filmografia je evidentné, že Nolan kopal úplne, ale úplne inú ligu. Som VEĽMI zvedavý na tržby. Ak im to worldwide prelezie miliardu, môžu ďakovať bohu a vôbec by som sa nečudoval brutálnym prepadom po opening weekende. P. S.: Keby na konci urobili to kam koniec smeroval (nech už to bolo akokoľvek nepravdepodobné) u mňa osobne by si šplhli a získali si ma. Malo by to gule. P. P. S.: Suicide Squad a Wonder Woman majú pred sebou ťažký údel. P.P.P.S.: Z nejakého dôvodu ma láka pozrieť si film znova. Neviem či je to len nerd vo mne, ktorého podobne obludné projekty, ktoré vypália rozporuplne priťahujú (sú vďačné na analýzu), alebo či tie očakávania nakoniec človek nemal príliš veľké. Uvidíme.
