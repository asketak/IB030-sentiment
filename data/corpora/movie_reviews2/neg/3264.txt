90s cyberpunkový bizar. 90s, lebo 180 giga-bytová pamäť tu predstavuje niečo, nad čím sa treba vzrušovať a tiež kvôli dobovej fascinácii internetom. A takisto, pretože je tu Ice-T: patrón béčkovej produkcie, ktorého sme vtedy vnímali skôr cez jeho striktne jednorozmernú hereckú persónu než ako rappera. Cyberpunkový, lebo scenár napísal "godfather" žánru William Gibson a film sa pokúša o mix paranoidnej atmosféry Totall Recall s urban decay lookom Strange Days. Bizar, lebo Keanu predvádza jeden zo svojich najhorších výkonov, Lundgren tu má akýsi podivný ježišovský imidž a vo finále sa hlavný hrdina prepojí so super-inteligentným delfínom, pričom celú seansu sprevádzajú flashbacky z detstva.
