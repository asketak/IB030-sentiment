Veškeré moje obavy z dalšího pokračování (ne)milé soumračné ságy se zhmotnily a vzaly na sebe podobu "Rozbřesku" s pořadovým číslem 1. Nemusím být vlkodlakem, abych z něj na sto honů vycítila snahu vytřískat ze završení upírského melodramatu co možná nejvíc a za účelem tučného zisku rozdělit jeho poslední díl do dvou částí. V důsledku toho se děj posouvá kupředu - či kamkoli jinam doslova hlemýždím tempem ... případně tkví vychytrale (ovšem naoko trpitelsky) na fleku - a nechává hlavní hrdiny, aby se ve svých osudových nesnázích pěkně vymáchali. Co se mě týká, pranic se nezměnilo: Jednoznačně bych dala přednost horoucímu, ochranitelskému, přímočarému a bezvýhradně oddanému citu vlka před bolestínskou, unylou, sebemrskačskou a nebezpečně zraňující láskou upíra. Takové soužití s nemrtvým by mě nejspíš dost vyčerpávalo ... myslím psychicky - pokud neberu v potaz fyzickou stránku toho vztahu. Bohužel nejsem Bella ... nebo spíš bohudík. Kupodivu v nejtěžších chvílích ji na sto procent nedokáže podpořit ani jeden z jejích ctitelů, což je sice vzhledem k okolnostem pochopitelné, ale nejsem si jistá, jestli - případně nakolik i omluvitelné. Jenomže je na ní - ne na mně, aby to posoudila ... a kromě toho - nikdo není dokonalý, proč by upír a vlkodlak měli být výjimkou ?
