Je samozřejmé, že po fenomenálním pádu z nebes mohl přijít pouze kvalitativní sestup, ale nečekal jsem, že hvězdná tvůrčí sestava padne o tolik. Úvodní mexická scéna mne sice navnadila a potěšila nepochybně i ctitele starých pořádků bondovské série, ale pak se hrdina nechal obklopit primitivní zápletkou, která přes neustálé zdůrazňování důležitých figur z minulosti nedokázala vykřesat ani náznak emotivnosti, natož jakési rodinné tragičnosti. Roztrpčila i očekávaná "bondwoman" M. Belluci, která se mihla a zmizela, a snad největším zklamáním byl potměšile nudný Ch. Waltz bez motivace, jenž svou postavu proměnil v parodii vlastní parodie, jako by jej dokázal ukočírovat jedině Q. Tarantino. Samozřejmě lze vyvozovat, že oproti svým předchůdcům se tvůrci pokoušeli aktualisovat tržní značku, jak by tomu napovídalo i finální zúčtování, ale být po mém, zůstal bych u tajemných náznaků samotného traileru, který byl mnohokrát zručnější v budování atmosféry. Rádoby všemocná a děsivá organisace Spectre totiž připomínala spíše konspirační teorii než skutečnou hrozbu a otevírací titulky mne přivedly na strašlivou myšlenku, která by to všechno vysvětlovala... heil Hydra!
