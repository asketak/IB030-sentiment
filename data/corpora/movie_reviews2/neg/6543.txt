Nenápadný malý film z produkce Universalu, který se nikdy nestal známějším - a ono ani není divu. Vystupují v něm pouze "hvězdy" druhé kategorie, příběh navzdory slibné synopsi se brzy utopí v nudě (ano, i když trvá jen 60 minut) a celkově se najde jen málo věcí, které stojí za zmínku. Oč tam jde: pod záminkou hledání pirátského pokladu slavného piráta Krvavého Morgana se na jednom ostrově shromáždí několik zdánlivě nesourodých lidí, které začne postupně někdo zabíjet a odpočítávat je... Že to připomíná 10 malých černoušků? Jojo, také to bylo první, co mě napadlo. Navzdory neoriginalitě by to i tak mohlo být zajímavé - ale není. Úmrtí nejsou nijak zábavná, tajemný strašidelný cizinec není strašidelný, odpočítávání mrtvých se zasekne hodně brzy a ani pointa, kdo za tím stojí, není nijak překvapivá. K tomu připočtěte tradiční pokusy o humor (fakt nevím, proč si v Universalu nedali pokoj od zabudovávání komických postaviček do vážně se tvářících hororů/thrillerů) a vyjde nevýrazný film, který se vytratí z paměti nedlouho po závěrečných titulcích. A přitom pirátské prostředí a stylově oblečení námořníci slibovalo mnohé.
