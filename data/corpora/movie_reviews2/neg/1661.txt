Možné SPOILERY - Fakt zbožňuju, když ploché komiksové postavičky řeší existenciální témata. "Superman je jen sen farmáře z Kentucky." - "Můj svět neexistuje." A takové ty kydy. Mám zachraňovat svět, nebo sebe? Nejsem moc násilný? A co na to zákony, neměl bych před každým zásahem projednat své úmysly zachraňovat svět s vládním představitelem? Sice mezi tím ten barák shoří i s děckem, ale já dostojím legálním zákonitostem a nebude ze mne padouch. On už samotný koncept superhrdinů je puberťácká hra na statečné a nezranitelné jedince, zachraňující svět. A když začne takový puberťák řešit ještě hyperkorektnost, no potěš. Film navíc moc divákovi nepomáhá - chvíli se tváří jako těžké depresivní drama, pak ale nahodí jeden dva fórky, které věc odlehčí, ale zase změní zcela náhled na příběh, jenže z té rádoby kritiky se to zase hopky šupky rychle vrátí do té existenciální roviny, až bolí. Motivace postav jsou prostě pitomé a konflikt je uměle vyvolaný. A to jako divák musím přežít několik desítek úvodních scén, které zde vlastně nemusely být. Jistě, triky jsou vymazlené, ale třeba ta honička s auty mi přišla taková - chladná jak frigidní blondýnka, a podobně vášnivá. A to nemluvím o podivně natočených akčních scénách, kdy hromada vojáků se samopaly stojí v kruhu kolem Batmana, ale místo, aby po něm stříleli, jdou až k němu, aby je mohl pěstí sejmout. Inu, a taky mě napadlo, že by byla bžunda, kdyby Martha byla současně matkou Supermana i Batmana - a třeba jo. Jinak nám tady vzniká další hrstka X-Menů a Justice League a Heroes - a jednou, až už fakt nebudou mít filmaři ani jeden nápad, tak uvidíme Extra X-Men Justice League Heroes všechny naráz v jednom filmu, jak demolují nějaké město a s ním i nějakou tu z prstu vycucanou příšerku.
