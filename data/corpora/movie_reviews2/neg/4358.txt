Kamarád mě pozval na "ženský film", který mu až tak ženský nepřipadal. Těšil jsem se. Jsou ženy, které točí stejně dobré filmy jako muži ; některé z nich lze nazvat ženskými a myslet to pochvalně - mají v sobě něco, nač se muži chtě nechtě nezmohou. Jsou ale i ženské filmy, které jsou ženské nešťastným způsobem - protějšek mnohonásobně početnějších filmových letáků s rychlokresbou chlapství.   "Mustang" posbíral ve světě kdejakou cenu a těší se přízni kritiků. Mě ve shodě s řadou zdejších přispěvatelů počínaje MARIGOLDem zklamal : zdál se mi (po žensku) placatý, černobílý, místy až nešikovně vyprávěný.... Už samotný název : co vedlo mladou rozhněvanou režisérku z Turecka k volbě oné nadživotní metafory, beze stopy ironie odkazující mimo čas i místo děje, navíc do prostoru obtěžkaného falešně romantickou symbolikou ? Zčásti pravdivý příběh o dospívání a zároveň satirický obraz utrpení tureckých žen nám autorka zprostředkuje namnoze šmírováním tváří a zadečků pěti děvčat jako lusk, v přiměřeně měkkém světle, v první polovině trousí vtípky pro celou rodinu (ačkoli se jim v kině smály jen ženy).... Skutečnost je nepochybně otřesná a záměr chvályhodný ; zpracování mu zůstává lecos dlužno. V "Sebevraždách panen" šlo o míň, ale jako divák jsem si užil (o trochu) víc. Třeba se ošklivě mýlím, přesto mám chuť  napsat : nepodílí se na úspěchu "Mustanga" na Západě přiostřování vztahů mezi pravověrnými uctívači Proroka a námi sebestřednými nakupujícími bezvěrci ?
