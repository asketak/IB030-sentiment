Tak toto mi sedlo. Čistý a srozumitelný film (žánrově zařaditelný jako komediální drama), postavený na dvou výrazných postavách - tedy na všem, co stačí k dobrému filmu (není tedy potřeba ani napínavý děj, ani bombastické speciální efekty - alespoň ne v té představě dobrého filmu, kterou mám já). Jednoduchý děj (který je spíše sledem volně pospojovaných epizod) je zde podružný, taktéž na lokacích ani vedlejších postavách příliš nesejde - ten film by se v podstatě mohl odehrávat na libovolném místě v libovolném čase, a do ústředí pozornosti je zde postaveno hlavně to, co se odehrává mezi oběma postavami a co prožívají (výtečná je scéna, v níž jsou vtipně promíchány záběry přípravy jídla z kuchyně a záběry masáží lidského těla, aby vynikly podobnosti obou aktivit). Celý film působí neobyčejně nenuceně a autenticky - dojem autenticity je umocněn nejenom kvazidokumentární formou, jakou byl natočen, ale i obsazením neherců (personál hotelu) - a místy je skutečně velmi vtipný - smálo se celé kino. Dramatický prvek do filmu zanáší komplikovaná povaha Lary, která má problémy s alkoholem. Ten se nakonec ukáže jako katalyzátor všeho dění, které vyústí až v originální a výkladově víceznačný závěr. Krásný film, který mě velmi potěšil - všechny ty spontánní blbosti, které spolu Lara a Clemens v prostorách hotelu a na nedaleké pláži vyvádí, jsou strašně zlaté a svěží, a je vyloženě radost na to koukat. Spolu s perfektním soundtrackem a mou afinitou k němčině není co řešit - jasných 5*.
