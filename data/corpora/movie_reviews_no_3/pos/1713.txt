Komiksy s Constantinem jsem nikdy nečetl, film s Keenu Reevesem si nepamatuju. K seriálu jsem přistupoval trochu rozpačitě. Pilotní díl jsem totiž viděl už před dvouma rokama a vůbec mě nezaujal ... a pak tady byl taky fakt, že byl Constantine zrušen. Ale poté, co se Matt Ryan objevil v Arrowovi jsem se rozhodl mu dát ještě jednu šanci a musím říct, že toho vůbec nelituju. Je pravda, že seriál je trochu slabší, některé díly, hlavně zezačátku nejsou nijak zajímavé, ale jiné jsou zase hodně dobré (a námětově by vydaly na solidní hororové filmy). Další chybou je že chybí nějaké výraznější pojítko ... máme tu neustále omýlané tvrzení, že temnota je na vzestupu, máme tu záporáka Papa Midnite, což je voodoo kněz a gangster, který se objeví ve třech dílech a máme tu tajemnou čarodějnickou organizaci Brujerija, která je pouze zmiňována, ale výraznější záporný mastermind tomu prostě chybí. Po dokoukání třináctého dílu musím říct, že je velká škoda, že tvůrci nedostali šanci alespoň natočit důstojný závěr, protože poslední epizody měly solidně našlápnuto a konec zůstal dost otevřený. ___ Matt Ryan se svým luxusním britským přízvukem je sympaťák až za hrob (pro zajímavost: tento herec nadaboval Edwarda Kenwaye v PC hře Assassin's Creed: Black Flag.). ___ V jedné epizodě potěší přítomnost neworleánské metalové skupiny Lillian Axe. ___ Zbývá jen doufat, že se Constantine začne víc objevovat v seriálech stanice CW, když si už zahostoval v Arrowovi anebo že se ho chopí nějaká jiná stanice a bude to pokračovat (což je asi velice nepravděpodobné).
