No páni. V první řadě bych chtěl upozornit, že tento film prostě nejde okomentovat nezaujatě, tudíž se bude jednat čistě o můj subjektivní názor. Je to ale něco tak velkého, že by se na to měl každý podívat sám a udělat si na to ten svůj vlastní. Bez pochyby se jedná o jeden z nejrozporuplnějších filmů posledních let, což je mimo jiné už teď znát i na hodnocení. Já se přiznám, že jsem šel na film hlavně kvůli Batmanovi, na kterém jsem zaprvé vyrostl a zadruhé považuju trilogii o Temném rytíři za vrchol moderní kinematografie. O to horší pro mě bylo zvyknout si na vše v novém kabátě, ale jakýmsi záhadným způsobem se mi to skoro podařilo. Píšu "skoro", protože už nikdy nemůžou vzniknout lepší filmy o Batmanovi, než byla trilogie Temný rytíř, a to bez debat. Proto také nemůžu tento film ohodnotit stejně, i kdyby byl sebelepší - což ale stejně není, takže je to vlastně jedno. Přišlo mi, že se Snyder pokusil natočit Nolana a dodat tomu temný vizuál a vyhrocený děj, ale neuchopil to úplně správně. Ono je ale také dost možné, že ze scénáře ani nebylo co uchopit. Nolan sám tento film produkoval, to ale nikdy nebude takové, jako kdyby seděl na režisérském křesle a hlavně si ten film sám napsal, takže by naprosto přesně věděl, jak to chce natočit. Ale zpátky... Prvních pár minut je celkem šok. Naštěstí se to po chvíli srovná a zmizí i WTF efekt. Superman jede celý film svojí dobrou rutinu a skvěle se na něj kouká. "Flek" se se svojí úlohou netopýra popasoval kupodivu slušně. Bruce Wayne je už postarší a šedivej chlapík, takže se díkybohu nejedná o remake, ale o hodně volné pokračování Batmana. Tělo mu nabouchali na počítači a kostým působí až nereálně vycpaně. Cavillovi bych na druhou stranu tu muskulaturu i věřil, protože ten uplej kostým dodává na autentičnosti. Batman se ale vrátil zpátky ke komiksům, a tak zase jezdí v dlouhém autě i po dlouhé rampě, což je fajn. Co mě ale vážně příjemně překvapilo, byly postavy Lexe Luthora v podání Jesseho Eisenberga, Gal Gadot jako Wonder Woman a v neposlední řadě parádní zpracování záporáka Doomsdaye, ze kterého šel strach. Škoda jen trochu nevýrazné hudby, protože Hans Zimmer umí setsakra líp a ve vypjatých okamžicích chyběla (až na jednu, možná dvě scény) ta správná "husina", kterou u Zimmera tak často a hlavně rád mívám. No a konec? Vzhledem k tomu, co se stalo, jsem čekal o hodně víc emocí. A posledních pár vteřin byl tak trochu á la Nolanův Počátek. Sečteno podtrženo, jedná se o komiksovou povinnost napěchovanou parádní akcí i destrukcí, kde vedle sebe a i proti sobě stanou dvě největší postavy DC Comics. Je tam vše, co tam být má, a i něco navíc ve formě několika cameo rolí jiných superhrdinů. Ačkoli film nijak dějově neohromí, tak věřím, že vzhledem ke scénáři to lépe natočit nešlo. Nemá cenu tomu ubírat na hodnocení jen proto, že to není další Temný rytíř, protože ten je jenom jeden (tři).
