Vedle Fausta od téhož režiséra pro mě zatím nejlepší ukázka toho, kam až se nemluvící (němý se napsat nedá, protože Východ slunce šel do kin už s optickou hudební a ruchovou(!) stopou) film dostal po stránce techniky a řemesla ve službách sdělení – snad by se dalo použít i slovo umění, pokud romantickou zápletku zjednodušenou na nejnutnější minimum budete považovat za rafinovanou abstrakci a ne za úlitbu masám. Střetává se tu hollywoodské melodrama, místy plynule přecházející do grotesky a zase zpátky, s expresionistickými fintami ve scénografii a svícení, které si Murnau přivezl z Evropy, a s relativně civilním herectvím – chytlavější kombinace nebyla tou dobou ve filmové branži na světě k mání a působí i dnes. Jednu hvězdičku sundávám, protože jsem se sice celou dobu spokojeně zubil a místy žasl nad tím, co všecko už tenkrát ti kluci ušatí s filmovým obrazem uměli (a nejde jen o všelijaké vícenásobné expozice a bombastické scény s falešnou perspektivou, ale o mnohem subtilnější věci – pozorujte třeba, co dělá s náladou nenápadná změna osvětlení po prostřihu v „škrtičské“ scéně v samém závěru, tomu se říká hrát na diváka jako na housle), ale úplně zapomenout na historickou perspektivu a opravdu se filmu poddat jako u zmíněného Fausta, rekonstruované Metropolis nebo třeba Friga na mašině se mi nepoštěstilo.
