Filmový bonbonek pro poučeného diváka. Naprosto skvělá podvratná satira a zároveň okázalá a přiznaná pocta klasickému Hollywoodu, té legendární továrně na sny. Pastiš hned několika žánrů, které jsou tak skvěle natočené, mají ten správný oldschoolový švih a přitom jejich záměrná prostoduchost je ozbrojující - Ježíš, jenž není na plátně vidět a jehož představitel si není jistý, jestli je hlavní hrdina filmu, typický unifikovaný historický hollywoodský kostýmní velkofilm, který má ,,umělecké" ambice změnit svět, ,,pásová výroba" westernových nicotností, vyprázdněná vztahová konverzační dramata ze života společenské smetánky, skrytý homosexuální podtón v muzikálovém čísle stepujících námořníků, choreograficky dokonalá muzikálová čísla s aquabelami, některé scény a nasvícení jakoby z temných noir detektivek...to vše zasazeno do hlubšího kontextu mccarthistického honu na čarodějnice (na toto téma doporučuji skvělý film Na černé listině s excelujícím Woody Allenem) a odkaz právě na známou černou listinu (na které bylo nejdříve 10 a později stovky osob - zejména scenáristů, ale i herců, režisérů atd.), kterou vytvořil Výbor pro neamerickou činnost...aneb aktuálněji píchnutí do salónního marxismu, který i u nás má i dnes živnou půdu... Osobně kvituji i fakt, že roli komunistickými ideály pomatené hollywoodské hvězdy hraje právě George Clooney, v civilu známý coby levicový politický aktivista...minimálně coby projev oceněníhodné sebereflexe...(sám Clooney na téma mccarthismu před deseti lety režíroval skvělé drama Dobrou noc a hodně štěstí) Po formální stránce pečlivá rekonstrukce filmů hollywoodské zlaté éry, která ovšem po coenovsku vždy a všechno shodí (v jejich podání kupříkladu tzv. desítka opravdu kolaborovala s Rusy) a nebere se ani trochu vážně... Inu, taková typická coenovština... PS: Na téma mccarthismu byl natočen o rok dříve ještě další film, totiž skvělé životopisné drama Trumbo.
