Amenábar ukázal, že lidé se v podstatě nemění, jenom se poznáním a vývojem mění společenské okolnosti. V období, kdy náboženství bylo důležitou součástí životů lidí, kdy se kořeny křesťanství už celkem jistě zapouštěly do země a kdy se během pár generací otočila mince směrem ke křesťanství nebo naopak k tradičním náboženstvím v závislosti na tom, jakého byl císař vyznání a ražení, se odehrává film Agora. V něm je skvěle odhaleno, jak přitažlivé bylo křesťanství nižším vrstvám, kterým se skrze něj dostalo smyslu, jednoty a sounáležení. S jejich počtem rostl vliv, mimo jiné hlavně ten politický, kterého se dostávalo křesťanským vůdcům, kteří tak mohli skrze všemožné, a to opět především náboženské, restrikce a omezování, odstranit opozice. Zdali byla první víra, moc nebo majetek, to se asi různí od případu. Každopádně původním prosazovacím prostředkem byly především slepé davy věřících, pro které bylo jednoduché a účelné uctívat skromného Boha, který nevyžadoval všemožné oběti a stačila mu jen víra, poslušnost, cudnost a skromný život a výměnou za to nabízel dokonalý život věčný, na který se mohli takto žijící lidé těšit a vírou se k němu upnout. Ano a ještě bylo třeba poslouchat náboženské vůdce, kněze a biskupy, tedy Boží hlas na Zemi, což dělali lidé rádi, jelikož se tím přiblížili jistotě onoho života věčného. Potom už ani není tak těžké pochopit zvěrstva, jež byla beztrestně a bezsvědomitě páchána na těch, kdož měli odlišný světanáhled. Zároveň je toto období, kdy právě kvůli nové víře uvadá antická touha po vědění a vzdělanost. To vše je psáno zjednodušeně, ale veskrze to tak bylo. A tohle vše s úžasnou precizností ukazuje Alejandro Amenábar ve svém snímku. Na pozadí těchto událostí, pak vidíme dojemný a poučný příběh o dvou odlišných mužích, kteří chovají v lásce jednu ženu, která však jejich lásku neopětuje, poněvadž sama je zamilovaná do poznání. Poznání se snaží skrze filosofii, matematiku a astronomii. Oba muži respektují její zvláštní lásku a každý se vydává svou cestou, přestože jí jsou každý po svém nablízku. Všechny postavy jsou velice komplexní, přirozené a dá se pochopit jednání a chování každé z nich. Jejich interakce pak tvoří takřka dokonalou harmonii příběhu. Jeden z nejlepších filmů, co jsem v poslední době viděl. Konečně někdo ukázal, že lze natočit koukatelný film odehrávající se ve vzdálené minulosti, v němž hrají hlavní roli skutečné postavy a přitom i přes nějaké ty vyprávěcí úpravy nezmuchlat  historii.
