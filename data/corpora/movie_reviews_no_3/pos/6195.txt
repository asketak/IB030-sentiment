Síla trpí klasickou nemocí Star Wars. Ve snaze o návaznost recykluje zápletky ze všech předchozích epizod. Hvězda smrti? ✔ Záchrana na poslední chvíli? ✔ Rozervaný antihrdina? ✔ "Nečekaná" smrt? ✔ O dvacet minut delší stopáž, než je nutné? ✔ Nejoriginálnějším prvkem zůstává zběhlý Stormtrooper a cameo Jamese Bonda. Naopak, celá zápletka okolo Kylo-Rena je mlácením prázdné slámy. Pokud chtějí tvůrci znovu rozehrát taneček Světlé a Temné strany Síly, musí tomu uzpůsobit postavu samotnou. Stejně jako Lukova i rozervanost Kylo-Rena je příliš zjednodušená a on působí jen jako zmanipulovaný chlapec přesvědčený o své vlastní důležitosti a moci. Chybí mu jakákoli motivace (u Anakina byl alespoň zdůrazněný jeho strach, který mu nedovoloval racionální myšlení), a proto jeho potemnění působí vyloženě jako mladické rebelantství založené na egu (které asi taky zdědil po dědovi). Nové trio je pak vcelku sympatické. Poe má sice minimum prostoru a Finnův původ je trestuhodně nevyužit, Rey ale zaplňuje díru po hlavním tahounovi vcelku obstojně. Doufám, že tvůrci nebudou moc tlačit na pilu u vývoje vztahu Rey a Finna (ačkoliv tomu zatím vše nasvědčuje). Jejich romantická věrohodnost je na pováženou. Návrat původního tria funguje převážně kvůli sentimentálním důvodům a "nečekané" odpravení jednoho z nich tedy není žádný velký zásah do srdce diváka. Celkově vzato je Episoda VII slušnou podívanou, která lehce předčí Lucasův CGI bordel z dílů I-III. Na další díly se tedy i docela ráda podívám.
