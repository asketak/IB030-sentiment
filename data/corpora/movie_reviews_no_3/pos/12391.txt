Atmosféra ako z príbehov bratov Grimmovcov či ľudových povedačiek, rozprávok a báchoriek. Výjavy ako z nočnej mory. Špina. Blato. A lesy v ktorých nič dobré nečíha. Áno, áno, áno! Toto je presne to, čo od hororu chcem. A som rád, že po Jennifer Kent (BABADOOK) sa na scéne objavuje Robert Eggers – ďalší ohromný talent, ktorý nám toho v budúcnosti ešte veľa ukáže. Som tiež rád, že sa tento film prebojoval aj do našich kín, vidieť ho na veľkom plátne bol zážitok. Treba však podotknúť, že toto je druh filmu, ktorý sa na pôdu multiplexov vôbec nehodí – omnoho viac mu pristane nejaké menšie, komornejšie, skôr alternatívne kino (skutočne sa jedná o festivalový film pre náročnejších). Takto som sa mohol akurát v duchu uškŕňať nad množstvom hlúpučkých tínedžerských párikov, ktoré si do kina prišli primárne olizovať ksichty a ich udiveným híkaním nad tým, že „toto predsa ani nie je horor, lol.“ Ó, veru je. Sakra je! Ale márna sláva, ak za vrchol hororu považujete OČISTU, CONJURING či iné „family friendly“ popcorny budujúce „strach“ takmer výhradne na ľakačkách, tak choďte o dom ďalej. Na to, aby vás Eggers zneistil, tieto primitívne barličky nepotrebuje. Réžia je absolútne sústredená. Herecky absolútne bez chyby (a výkony detských hercov? - niečo neuveriteľné!) a intenzitou niektorých scén ohromne emocionálne silné a znepokojivé (Chatrč v lese, Calebova choroba, únos dieťaťa, záver..). Nádherná kamera, výtvarná stránka a mrazivá hudba. Amerika 17. storočia. Svet, v ktorom si musíte dávať pozor na to, čo hovoríte a ako sa správate. Jediný žartík, nevhodné slovko môže odštartovať smršť a zničiť všetkých naokolo. Paranoja, náboženská hystéria, fanatizmus a márne vzývanie mlčiaceho Boha. A Zlo, ktoré len čaká na to, kedy mu dáte príležitosť... Už sa neviem dočkať druhej – tentoraz súkromnej – projekcie. Jediná výtka: je to príliš krátke. Okamžite chcem režisérsky zostrih a nech to má celé pekne dve hodiny! Tak by to bolo ešte lepšie. Nádherný, nádherný temný diamant.
