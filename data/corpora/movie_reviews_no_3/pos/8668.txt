Svieža dokumentárna pecka Rogera A. Frattera mapuje historicky inak veľmi nadštandardne plodné obdobie jednej ikonickej legendy filmového trashu - Joea D'Amata cez osobnú a konkrétnu reportáž plnú raritných scén či podmanivých sekvencií. Neskutočne dych berúca výpoveď dokáže zaujať a vtiahnuť do omamného oparu D'Amatových slov až natoľko, že máte pocit autentickej adresnosti upriamenej priamo k vám. Jediná škoda je, že dokument sa vďaka svojej dĺžke venuje iba obmedzenému okraju filmografie upriamenej hlavne na erotické záseky. To ale pri rozsahu cca 200 filmov, pod ktoré sa Joe podpísal je daňou za režisérsku plodnosť. Top kvalita, elektrizujúca hudba, myšlienky a spomienky ku majstrovým filmom a spolupracovníkom sa v kompilácii vzrušujúcich záberov miesi v jeden veľký nezameniteľný rukopis, ktorý omámil davy fanúšikov. Dokument „Joe D'Amato Totally Uncut“ je asi to najlepšie, čo sa dá v spojení s D'Amatom vôbec vidieť. ### PS - Existujú 2 verzie dokumentu a to #1) takpovediac klasický zostrih „Joe D'Amato Totally Uncut“ o minutáži 101 minút a #2) dokument rozdelený na dve VHS kazety „Joe D'Amato Totally Uncut - Erotic Experience“ o minutáži 65 minút a „Joe D'Amato Totally Uncut - Horror Experience“ o minutáži 67 minút. POZOR, fanúšik D'Amata jednoznačne potrebuje obe tieto varianty, ...hneď vysvetlím. VHS označená podtitulom „Horror Experience“ je časť, ktorá sa do základnej, 101 minút trvajúcej podoby nepoužila, tým pádom sa jedná o vyše hodinu nového obsahu. Čo sa týka časti „Erotic Experience“ – ide vlastne o upravenú a skrátenú verziu plnú aj napriek tomu alternatívnych záberov a segmentov vrátane hard-core scén, ktoré 101 minútová verzia neobsahuje. Pre jednoduché vysvetlenie sa klasické 101 minútové vydanie dá nazvať ako rozšírená verzia (cca + 40 minút) oproti „Erotic Experience“. Keďže sa skladba týchto dvoch verzií značne líši či už rozsahom, alternatívnymi scénami a celkovým strihom, za vysokú prioritu treba označiť oba zostrihy.
