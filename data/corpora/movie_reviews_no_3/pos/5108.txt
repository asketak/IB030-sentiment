Tento komentář jsem odkládala poměrně dlouho, protože pořád netuším, co si vlastně o novém Snyderovi myslet. Z jarních trháků mě právě "BvS" lákal nejvíc, po přečtení prvních názorů jsem ale do sedačky v IMAXu usedala s mírnými obavami. Ty se navzdory mému přívětivému hodnocení bohužel naplnily. Stopáž je vážně zabijácká. Bezmála tříhodinová nolanovka vám uteče mrknutím oka, v tomto případě už vás v druhé polovině může potkat ztráta pozornosti nebo dokonce zavření očka. Já jsem stejně jako u "Muže z oceli" měla problém hlavně s finálovou bitvou, protože tyhle spektakulární souboje překypující digitálními a zvukovými efekty mě už unavují a přiznávám bez mučení, že se v nich vůbec neorientuji. Taky mě dost zklamalo Eisenbergovo podání ústředního záporáka, i když asi hodně chtěl, druhého Ledgera ze sebe neudělal. Tím bych uzavřela výčet největších negativ a přejdu k veselejší části. Affleck s Cavillem jsou prostě skvělí. První jmenovaný svým výkonem zavřel pusu všem pochybovačům a Henry ukázal vypracovaný hrudník... dobře, ta čtvrtá hvězdička patří vlastně jenom jemu. Potěšil mě také Jeremy Irons jako Alfred, chytré úvodní propojení s "Mužem s oceli" a nástup Wonder Woman (ten měl fakt grády). No, takže tak.
