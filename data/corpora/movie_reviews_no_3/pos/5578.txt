Murphy pôsobí ako pubertálna ozvena o 13 rokov staršieho kultového Shafta. Obaja sú černošskí detektívi vo veľkomeste, obaja sú drzí, hubatí, nerobia si veľkú hlavu s nariadeniami zhora a pracovnou disciplínou, obaja sú nadmieru schopní a obaja strieľajú hlášky s ešte väčšou kadenciou než náboje. Oba filmy podkresľuje nezabudnuteľný soundtrack. Nebohý Isaac Hayes určite od odpustí, že jeho soul/funk porovnávam s oveľa povrchnejším, ale stále rovnako z hlavy nevypáčiteľným synthpopom Harolda Faltermeyera. Ten skvelo sekunduje nablýskanému prostrediu Beverly Hills, kam Murphy vtrháva na svojom rozpadajúcom sa Chevrolete s podobnou noblesou, akú predvádza David Duchovny s rozpadávajúcim sa Porsche v Californication. ................ Na druhú stranu, Murphy má oproti hard-boiled blaxploatačnému Shaftovi oveľa mladíckejší, pohodovejší nádych naplnený podtónmi ľahkosti a entuziazmu. Navyše má k dispozícii zhruba 30-krát väčší rozpočet, čo sa zreteľne odzrkadľuje na neporovnateľnej režijnej uhladenosti a úplne inej techncikej úrovni snímky. ................  Spomenutá "pohodovosť" Murphyho postavy sa prejavuje aj v tempe snímky. Dej Beverly Hills Cop neprechádza žiadnymi veľkými peripetiami, nečakanými dejovými zvratmi a húsenkovou dráhou scén, ktoré by drvili nervy a zauzľovali žalúdok. Je vlastne decentne vyváženým dávkovaním klišé, ktoré jednoznačne prebíja herecká charizma a hláškovanie. ................ Taktiež sa to dá brať ako jedna z najlepších reklám na tenisky adidas.
