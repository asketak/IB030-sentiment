Tento snímek jasně potvrzuje fakt, proč je (podle mého názoru) DC Comics vždy o krok dál než Marvel. Zatímco Marvel i přes zhruba trojnásobné množství filmů (jenom MCU už vychází osm let a chrlí 3 filmy ročně) zůstává v zaběhaných šlépějích se stále stejnými herci, stejným konceptem všech superhrdinských filmů, stejným typem hlášek apod., DCC má koule zkoušet to jinak. Nebojí se jít do temné, místy až depresivní atmosféry, nestaví charaktery na hláškách, a nebojí se rebootovat. BvS je filmem, ve kterém DCC "obětovalo" dva své nejsilnější charaktery pro nemainstreamový film, aby položili základ pro vyšší cíl - Justice League, potažmo reboot Batmana. K samotnému filmu: přes počáteční slabší tempo v první půlhodině se následně rozjede komplexní příběh dvou (a dalších vedlejších) silných postav, které konečně na stříbrném plátně změří síly. Zatímco pro Cavilla šlo jen o navázání jeho solidního, byť ničím nevynikajícího výkonu z Man of Steel, Affleck musel vložit víc - mimo obecně větší oblíbenosti Batmana oproti Supermanovi a vysoké laťce nastavené Keatonem a Balem v minulosti, musel navíc přesvědčit širokou veřejnost, která mu jako herci nefandí, že byl správnou volbou. A povedlo se mu to dokonale. K tomu skvělý Eisenberg jako poctivý "Jokerův dědic" a zajímavý Irons v roli netradičně mladého Alfréda. Vizuálně je film perfektní, úžasně temný a se skvělými kostýmy. Trochu pokulhává jen scénář, ale to je u Goyera už tak nějak zvykem. Zajímavě se rozjela i geneze Justice League v podobě mini-scének. Co se záporných stránek týče, mimo scénáře mě příliš nenadchla hudba, Zimmer umí mnohem lépe. Kromě toho možná i zbytečně generický záporák Doomsday, kterého ale naštěstí doplňuje Luthor. Shrnuto, podtrženo: není to marvelovsky mainstreamové, je to od DCC pro opravdové fanoušky.
