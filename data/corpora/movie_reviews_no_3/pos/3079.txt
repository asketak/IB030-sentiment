První dva celovečeráky trhlého Afrikánce Blomkampa mě vůbec nenadchly (u Elysia jsem se dokonce několikrát trapností a hnusem pozvracel), takže k Chappiemu jsem přistupoval hodně obezřetně a nedůvěřivě, a pustil jsem si ho vlastně hlavně kvůli zvědavosti na účast bizarního dua Die Antwoord. No, co se týče jich, dospěl jsem k závěru, že Ninja si na drsňáka jen hraje a je to v civilu nejspíš nesmělý citlivý umělec a žádný gangsta. A Yo-Landi, na rozdíl od dekadentních klipů, ve kterých zhusta vypadá jako zfetovaná nezletilá mimozemská coura, dokáže zahrát tak roztomilou robotí maminku, že bych se do ní nejradši zamiloval... tedy kdybych byl šílenec, nebo svištěl na amfetaminu. A film samotný? Úžasná haluz. A prvotřídně udělaná. Škoda jen, že mi už není deset dvanáct. Ale moc milý návrat do mých dětských let, ve kterých bohužel běžel v kinech jen retardovaný E. T. od kýčařského prasopsa Špílberga, nebo srovnatelně senilní Číslo 5 žije. Tenhle robot by se mi tenkrát býval zamlouval mnohem víc.
