Paradoxní situace, kdy se tvůrci poučili z nemnohých chyb předchozí série, aby při jejich řešení udělali několik nových. První sezóna poněkud strádala roztažením na třináct epizod. Druhá naopak místy působí, že je jí třináct málo a uchyluje se místy ke zkratkovitosti. První, navzdory zbytečné roztáhlosti v několika dílech, působila sevřeně a stavěla na dualitě Matta/Fiska. Druhá je mnohem dynamičtější, ale jsou v ní samostatné linie kolem Punishera/Elektry (on je sice übercool, ale neporovnatelně zajímavější postava je ona), které si jedou každá na své koleji a chvilku tahá pilku tu ta, tu ona čili to působí výrazně méně sevřeně; speciálně ve druhé třetině, kdy se v jeden moment rozvijí dobře šest na sobě nezávislých linií a byť se to i tentokrát o jistou dualitu snaží (rozdílné filozofie řešení problémů Matta/Franka), tak to tentokrát není dvakrát moc nosné. Minule to bylo o skvělém Fiskovi, ale poněkud se nedostávalo „pouličních antagonistů“, nyní je to skoro výhradně o těchto charakterech, ovšem chybí charismatický kápo, který si nemaže ruce krví, ale ze stínů tahá za nitky. Jediné co lze svorně vytknout oběma sériím je, že když mají k dispozici hlavního hrdinu jakožto právníka, tak proč toho sakra nevyužijí? Zde to sice zkoušejí, ale ní to úplně ono. Málokterý jiný superhrdina může nabídnout tak vděčné dějové linie i ve své civilní poloze. Jinak vše dobré zůstalo či přibylo ve větším než malém množství (propracované charaktery, kde není Matt "jsem pokrytecký katolík, co neví co chce" Murdock tím ani zdaleka nejzajímavějším, nečernobílá morální dilemata, vymazlené kontaktní „Raid like“ bitky a je-li to vůbec možné, tak je to ještě o řád temnější i více nekompromisní než minule a to se to již minule nedrželo nikterak zpátky). Pro třetí sezónu by to chtělo definitivní návrat Fiska (protože když je na obrazovce, tak kvalita prudce stoupá; ostatně není náhoda že i tentokrát jsou vrcholné scény série za jeho účasti), k němu pořádnou pravou ruku v podobě pouličního záporáka (Bullseye?) a proti nim křehkou vnitřní tenzí poznamenanou alianci ambivalentních hrdinů, čímž by se vyřešily problémy obou sérií jednou ranou. Každopádně i tak spokojenost náramná až téměř úplná.
