Príbeh vládneho agenta, ktorý je tak tajný, že o svojej pravej profesii nemôže povedať ani vlastnej manželke, sme pôvodne videli vo francúzskej komédii Podškrtnuté, sčítané. Tvorca Terminátora a Votrelcov vo svojej verzii síce ponechal pôvodný príbeh, no filmársky prístup je na prvý pohľad úplne odlišný. Pokiaľ pôvodná verzia bola typickou francúzskou komédiou, Cameronova pecka je hollywoodskym megafilmom. Vo svoje dobe dokonca s najvyšším rozpočtom v dejinách. Dychberúce akčné scény sa striedajú s komediálnymi vsuvkami ako z nejakého šialene predraženého, ale kvalitného sitcomu. Tento prístup drží pohromade okrem geniality režiéra aj skvelé obsadenie, v ktorom podáva aj Arnold Schwarzenegger niečo, čo sa dá nazvať hereckým výkonom. V dobe premiéry neboli ohlasy jednoznačne nadšené, no postupom času sa z tohto počinu stala trvalka a jedna z najlepších akčných komédií všetkých čias.
