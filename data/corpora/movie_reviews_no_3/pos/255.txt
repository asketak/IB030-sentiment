Opět velice intenzivní záležitost, jak už to tak u Bergmana bývá. Tentokrát ale opět v poněkud jiném balení. Nejmenovaná země v průběhu nejmenované války. To není důležité co za konflikt to je, jde totiž o pohled obyčejných civilistů na nesmyslnou destruktivnost války. Jim je jedno kdo bude zem ovládat, jim jde především o to, aby mohli i nadále prodávat borůvky, aby měli klid a mohli žít v míru a ve štěstí, jenže právě ona katastroficky působící válka najde skuliny a rozklíží i jinak navenek pevně vypadající vztah. Vývoj obou manželů nekompromisně reaguje na válečné události. Z uťápnutého slabocha se s příležitostí beztrestného ubližování a s potřebou maskulinní statečnosti stává macho, jemuž se musí dříve dominantnější žena zcela podřídit, na což ona reaguje tím největším projevem slabosti, který ilustruje její zoufalost, přicházející s odcházející silou ve vztahu. Poddá se jakémusi pochybnému veliteli jedné válčící strany, který je však vzápětí obětí dalšího nesmyslného rozmaru války, který jen dokazuje, že ve válce se karty mění každou hodinou. Ohromně zajímavá studie destruktivnosti, vzepětí a poddanosti, přitom jde o jeden z Bergmanových nejpodceňovanějších a nejnenápadnějších filmů.
