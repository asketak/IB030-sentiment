Pred rozhodnutím, či sa pustím do sledovania Black mass ma odrádzala obava, či nepôjde o ďalší priemerný snímok, v ktorých začína Johnny Depp v poslednej dobe čoraz častejšie hrávať. Takýmto tempom je na veľmi rýchlej ceste k prijímaniu rolí v B-čkových snímkoch, čo sa môže neblaho odraziť na jeho kariére, podobne ako na tej u Nicolasa Cagea, ktorý už v poslednej dobe prikývne hádam na všetko. Menej je niekedy viac, a preto by nebolo od veci, ak by sa Depp namiesto hrania v troch priemerných filmoch ročne pustil len do jedného kvalitného, ktorý za to naozaj stojí. Za príklad by si mohol zobrať Lea DiCapria. Aby som však prešiel k podstate veci. Musím uznať, že po nie príliš vysokých očakávaniach ma Black Mass milo prekvapil a nebojím sa ho zaradiť k jedným z tých lepších počinov z mafiánskeho prostredia, i keď vrcholom roka, resp. posledných rokov bol v tejto oblasti bezpochyby snímok Suburra. Johnny Depp tu svojím výkonom zaujal a jeho výrazy neľútostného a chladnokrvného bossa mafiánov boli veľmi presvedčivé. Obzvlášť ak James "Whitey" Bulger naozaj existoval. Dobre mu asistovali i Edgerton, Cummberbatch, či Bacon. Celkovo teda tento film hodnotím pozitívne a ako taká akčná oddychovka je tou správnou voľbou.
