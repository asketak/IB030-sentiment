Tak jsme se dočkali! Poprvé v historii si to na velkém plátně rozdali Batman a Superman! A boj to byl vskutku velkolepý. Pomalý rozjezd, postupná gradace ve které se hromadí hněv a zášť, a nakonec si Bruce s Clarkem dají přes hubu, aby se vzápětí hned usmířili a dali přes hubu někomu jinému. Nemůžu si stěžovat, protože přesně po třiceti letech ožívají ikonické scény z Millerova komiksu. A ožívají ve velkém stylu. Bitva Batmana se Supermanem je sice možná paradoxně nejkratší z celého filmu, ale hodinu a půl předtím se vede na psychologické úrovni pod taktovkou Lexe Luthora. Musím přiznat, že jsem Jessiemu Eisenbergovi zpočátku moc nevěřil, ale jakmile se na scéně objevil poprvé, dokázal si mě získat. A dost možná bych ho označil za nejlepší herecký výkon ve filmu. A co se Batmana týče; ten snad nemohl dopadnout lépe. Ben Affleck se mi už od počátku jako netopýr celkem líbil a všechen ten hate kolem toho jsem nechápal. A teď teď, když je z něj dost možná nejlepší, nejbrutálnější a nejvyšinutější Batman, doufám, že všem haterům vytřel zrak. Ono vůbec celé obsazení je výborné. Jeremy Irons jako sarkastický Alfred a Gal Gadot jako krásná Wonder Woman, která svou premiéru zvládla na jedničku. Taky mě potěšila camea dalších superhrdinů, která jsou prostě super. Zajímavá je i filozofická stránka filmu. Stoprocentně by se našly i mínusy, například určitá přeplácanost děje, zmatené snové sekvence, občas nejasné motivace postav, ale jako první věc si je třeba uvědomit, že tenhle film je hlavně pro fanoušky. Lidi, co znají DC Universum, a proto je třeba k němu tak přistupovat a hodnotit jej. Je jasné, že se DC snaží dohnat Marvel. Zatím se jim to daří, a já se strašně těším na Batmanovu a Dianinu sólovku.
