Horory s Paulem Naschym mám rád. Mají své zvláštní kouzlo na pomezí černých románů a pohádek. Kontrast města (civilizace) a venkova (spíše ustrnutí ve středověku) vytváří napětí mezi postavami. Zatímco vesničané se zdají býti v zajetí pověr, lidé z města si myslí, že vše lze vysvětlit rozumem. Není divu, že brzy dojde na černou magii, satanské obřady, upíry a vlkodlaky - jejich střetem příběh vrcholí. Dvě kamarádky přijedou do opuštěných míst zkoumat ruiny kláštera a hrobky pro svoji studijní práci. Objevení zapomenutého hrobu na křižovatce cest se jim stane osudným. Bouře, tvář pod závojem, hrob, mlha, zvedající se hlína, ruka....dlouhé zuby, uhrančivý pohled, krev. Krev a obnažené tělo se objevují poměrně často (hned v úvodu proudí rudá řeka mezi prsy nebožačky) v reálu i snových scénách. Některé obrazy dýchají skvostnou ghotikou - Genevieve, proměněná v upíra, se etericky vznáší přízračnou chodbou s kobercem z mlhy. Samozřejmě nechybí hrobka, chodby, kobky, lebky, červi... Hudba připomene hammerovské horrory, ale i Z.Lišku či skupinu Bauhaus. Jistě, místy úsměvné, jinde bychom dnes čekali větší otevřenost (byť se dočkáme prokousnutých hrdel, rozdrásaných tváří, vytrženého masa i useknuté hlavy), avšak přistoupí-li divák na hru, měl by být spokojen.
