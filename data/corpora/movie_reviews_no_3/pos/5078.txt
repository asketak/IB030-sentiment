Sú filmy, pri ktorých vám vyslovene vadí, keď sa príbeh ťahá ako z chlpatej deky... Ale v prípade Take Shelter to neplatí, ba dokonca je skvelé, že dej celého filmu graduje už od samotného začiatku. Od prvých zvláštne zafarbených dažďových kvapiek, od prvého pohľadu na kŕdeľ vtákov sa pýtate, čo sa to deje. Je to skutočnosť alebo sa to všetko deje iba v Curtisovej hlave? Žiadnu odpoveď nedostanete, ani žiadne stopy, ktorých by ste sa mohli chytiť. Jedinou malou nápovedou je paranoidná schizofrénia Curtisovej matky - je to schizofrénia alebo nie? Divák, rovnako ako hlavná postava netuší a nechápe dianie okolitého sveta - zbláznil sa alebo som sa zbláznil ja? Postup dejovou húštinou so sebou prináša ďalšie zahalené tajomstvá, pochybnosti a dilemy. A keď sa uprostred noci ozvú sirény, všetko sa rozhodne vnútri krytu. Ako puzzle si musí hlavná postava poskladať myseľ, no stále chýba posledný kúsok. Tým posledným kúskom je otvoriť kryt a vyjsť z neho von, vidieť fakt či fikciu. Skazu alebo spásu. V tomto momente je časť Curtisa už aj vo vás a vy s napätím čakáte na to, keď otvorí dvere na kryte a až sa to všetko skončí... Alebo začne. Od začiatku. Znovu. Pomaly. Take Shelter je skvelá gradujúca sonda do mysle človeka, ktorý zrazu začne pochybovať o sebe samom a racionálne uvažovanie predčí pud sebazáchovy a snaha zachrániť si život proti nepriateľovi. Nepriateľovi, ktorým je váš vlastný mozog. Nepriateľovi, ktorý vás nakoniec môže zachrániť.
