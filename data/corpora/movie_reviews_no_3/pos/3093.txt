Coby někdo, kdo se v novinářské branži nějakou dobu pohyboval, musím vyzdvihnout, že Spotlight je po dlouhé době film, který ukazuje novinářské řemeslo v tom dobrém světle. Hrdinové Spotlightu nejsou papparazzi ani pisálkové o ztracených pejscích. Jsou to praví investigativci, profíci na svém místě, kteří svojí prací žijí a která jim nedává spát - v dobrém i ve zlém. Když se dostanou na stopu velkého případu, zakousnou se, protože cítí něco velkého. Probudí se v nich ambice napsat sólokapra a zároveň udělat něco dobrého pro společnost. Tenhle film je na jednu stranu holdem tomu vzácnému druhu novinářů a výpovědí o síle médií. A je zároveň skvělým, napínavým dramatem, které mnohé napovídá o lidské společnosti, která zavírá oči před kdejakým svinstvem. Není to ale surové sociální drama, naopak, Spotlight je o triumfu lidské píle a touze odhalit něco, co je špatně. McCarthy tenhle film zrežíroval brilantně - v každé chvíli víte, co se děje, chápete zákruty příběhu a neztrácíte se. A herci jsou naprosto výteční, jmenovat musím určitě charismatického Michaela Keatona coby maják zdravého rozumu, zarputilého Marka Ruffala a jako vždy magnetického Lieva Schriebera (mňam).
