Dva kamarádi, Adam a Michal, se po letech vrací na "místo činu", aby z menší části oprášili staré vzpomínky, a aby  z větší části rozkryli pozadí, které je za tragickým úmrtím Michalovy matky, která kdysi o život přišla za nevyjasněných okolností. Město Šumperk, v němž chcípl pes, má ale dostatečný počet figurek, které nechcípají jen obrazně, přičemž jejich funus může být záhy až proklatě reálný. A taky je zde jeden zapomenutý hotel s recepčním, který snad ani nepoznal, že máme kapitalismus, zchátralé kino, policejní hlídka blbů, homosexuální párek pohřebáků, hodná svobodná maminka, co zásadně neprcá za světla a jedna moc vychytralá macecha, co má zřejmě na svědomí Michalovu mámu. Jenže k tomu, aby byla usvědčena, chybí důkaz. A taky je zde jedno zatracené jezero Krásno, které bylo a bude svědkem nejedné tragické události. Autoři projektu, Sokol a Finger, pocházejí ze Šumperka. Zasazení děje směřovalo právě tam. A on ten "děj" není zrovna konzistentní. Svůj podíl viny na tom nese přemrštěná délka filmu a nepříliš uhlídaná dramaturgie. Díky tomu je film protkán řadou scén, které nijak zásadně nesouvisí s hlavní dějovou linií, která je značně dietetická. Film dost střídá své nálady, chvíli je smutný, náhle je prudce absurdní, o kus dál komicky bláznivý, objeví se i náznaky detektivky, najdou se i podněty na zamyšlení se o lidském životě, do černohumorného žánru se film dostává složitě, nijak se mu ani do něj delší dobu nechce, v podstatě až o závěrečném "zúčtování" se dá prohlásit, že splňuje kritéria černé komedie západního stylu. A samozřejmě inspirace jinými filmy je celkem zjevná - V Bruggách, Klepání  na nebeskou bránu, ty dva filmy to určitým způsobem připomíná. Herci hráli velmi obstojně. Sokol samozřejmě v popředí, zbytek se drží za ním. Stylizovanost postav ne úplně vadila, i tak to působilo zvláštně. U Rodena to bylo nejvýraznější, Plesl, jeho homosex partner, dostal jen minimum prostoru a byl tradičně slizký, solidně se z toho po srandovsku vylízal Malý, naopak Stavná s Krausovou si držely reálné rozměry svých postav, přičemž Krausová byla kvalitní mrcha. A Matásek? Jeho hotelový recepční zřejmě vejde do dějin konzervativních hotelových recepčních bez špetky humoru i pochopení (pro nadsázku). Sokol hrál "partičkovského" Sokola, Finger hrál zasmušilého Fingera, ještě daleko před obdobím, kdy s debilní rolí alkoholického otce, prorazil v (H)Ulici. Film důkladně prostříhat, zkrátit, vyhodit zdlouhavé pasáže, přidat na dramaturgii, nekončit scény postupným zatměním, dát filmu režijní důslednost i tempo. Ale jo, proklatě černá komedie to přímo nebyla, ovšem jedná se o ojedinělý počin v českém filmu, což jej trvale separuje od podbízivých trapáren a slátanin jiných českých, mnohem horších režisérů, než jakým je dravý sokolík Sokol. 70%
