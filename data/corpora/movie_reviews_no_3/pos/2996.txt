Sokolí boh Hor, jeho rodičia Usire (Osiris) a Eset (Izis), Usireov žiarlivý a neplodný brat Set (Sutech; môže byť boh púšte plodný?) a jeho manželka Nebthet (Esetina sestra), krásna Hathor, najmúdrejší Thovt, boh so šakalou hlavou a strážca zosnulých Anup (Anubis, ktorého vraj mala Nebthet s Usirom, keď ho opila a zviedla premenená za sestru, aby tak dokázala svojmu mužovi Setovi, že ona je plodná - to už ale vo filme nehľadajte), a v neposlednom rade, samozrejme, slnečný boh Re, ktorý na celý ten chaos zhora dohliada. Bohovia Egypta zo začiatku budili skôr rozpaky, ale meno pôvodom egyptského režiséra Alexa Proyasa (Smrtihlav, Ja, robot) bolo predsa len akou-takou zárukou, že to nebude až taká katastrofa. A naozaj nie je, práve naopak. Z neuveriteľne komplikovanej staroegyptskej mytológie boli použité najznámejšie a najhlavnejšie motívy (kráľovský mýtus o boji medzi Horom a Setom po vražde Usirea, veľkolepo podaná večná plavba Rea po oblohe a jeho nikdy nekončiaci boj s hrozným hadom Apopom, odchod duší zomrelých do podsvetia aj s povestným vážením a zbierkou hrôzostrašných sudcov) a vo vyšperkovanom a vypiplanom retrofuturistickom vizuáli boli vrhnuté na diváka v zábavnej a odľahčenej, miestami ale aj ponurej a temnej (scény z podsvetia) akčnej smršti. Kvalitný herecký ansámbel hrá v pohode, hudba správne buráca a bohovia, démoni i smrteľníci víria, poletujú, skáču i putujú až do zdarného konca. U mňa veľká spokojnosť a v porovnaní s obdobnou Vojnou bohov (2011) o niekoľko tried zábavnejší film, s príšernosťou nového Súboja Titanov absolútne neporovnateľné. A mimochodom, aj ten šalát tam nie je len tak pre nič za nič (aspoň predpokladám)...  Čítať po 22.00 ;-):  V jednom príbehu Set naoko súhlasí so zmierením s Horom a pozve ho k sebe na hostinu. V pokročilom večernom čase však na neho podnikne homosexuálny útok, ale Hor sa mu šikovne vyhne a Setovo semeno rukami zachytí. Povie o tom svojej matke Eset, ktorá sa zdesí a synovu znečistenú ruku odsekne a hodí do močiaru. Potom ale príde s nápadom na protiakciu. Pomocou vonnej masti vzruší Horov falus a jeho semenom potrie hlávku šalátu - Setovo obľúbené jedlo. Ten ho nič netušiac skonzumuje a keď chce svojho synovca zosmiešniť pred ostatnými bohmi tým, že sa pochváli ako sa ho sexuálne zmocnil, Hor so smiechom obviní Seta z klamstva a navrhne skúšku, kde sa koho semeno nachádza. Thovt s pomocou mágie semená vyvolá. Výsledok je zrejmý, Set je ponížený a Hor očistený.
