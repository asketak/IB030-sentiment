V dětství mě první krůčky mimozemšťana E.T. do Elliotova bydliště malinko děsily. Malí kývající se mužíčkové v temném lese byli docela strašidelní a stejně tak na mě zapůsobilo první setkání chlapce a E.T., kdy jako návnada posloužila hrst bonbónů. Jakmile už jsem pohlédl tomu milému stvoření s vykulenýma očima hluboko do tváře, veškerý strach definitivně opadl, aby se vzápětí objevil nový - strach, co s tím chudákem nakonec bude. A taky že se věčně schovávat nemohl, jenže to už byli s Elliotem jedna ruka a jedno srdce. Otevřeně přiznávám, že jako dítěti mi při některých scénách stékaly slzy po tváři. Často mívám přání se odstěhovat na vzdálenou planetu, kde bude všechno úplně jiné než na Zemi a já mohl být taky tak šťastný...
