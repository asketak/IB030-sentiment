Písať čokoľvek o 10 Cloverfield Lane je dosť nevďačná úloha, pretože pri ňom viac ako pri akomkoľvek inom filme platí, že čím menej o ňom divák vie, tým lepšie. Ideálne je nevidieť ani trailer a užiť si tú hru, ktorá pracuje s očakávaniami diváka v maximálnej možnej miere. Akurát od toho nie je potrebné čakať pokračovanie Cloverfieldu (alebo u nás známeho ako Monštrum), aj napriek tomu, že názov na neho zľahka odkazuje. Ono to aj tak najprv bol samostatný film s názvom The Cellar, z ktorého nakoniec J.J. Abrams spravil vzdialený spin-off Cloverfieldu. Preč je found-footage forma a bolo by veľmi ľahké za tento krok film haniť, ale prečo tak robiť, keď to previazanie je nakoniec dostatočne pútavé a v závere dodalo malému lacnému thrilleru potrebné dávku „veľkoleposti“ (aj keď nemožno poprieť, že sa jedno o čisto marketingový ťah, ktorým sa na film podarilo nalákať divákov a dostať ho do kín, lebo inak by na „The Cellar“ asi nikto neprišiel). Tak či onak je to úplne jedno, pretože 10 Cloverfield Lane bez problémov funguje aj sám o sebe, aj na obmedzenom priestore je strhujúci od začiatku do konca, šikovne napísaný, odohraný a hlavne zrežírovaný. Je až prekvapivé, že Dan Trachtenberg je režijný debutant, pretože film drží pevne v rukách ako rokmi ostrieľaný režisér, na moment presne vie ako dávkovať napätie, kedy zvoľniť, zintenzívniť, pripraviť napínavú sekvenciu a tak ani tá komornosť tu nepredstavuje vôbec problém. Film o troch ľuďoch v jednom bunkri nikdy nebol takto strhujúci a s takýmto rýchlym spádom. Dopomáha tomu aj strhujúca hudba, ktorá sa nespolieha na minimalistické melódie príznačné pre podobný druh filmov alebo veľkolepo búši ako pri „veľkofilme“. Prvú hodinku a pol sa tu výborne pracuje s tým aká hrozba sa vonku vlastne skrýva (paradoxne, tomuto prekvapeniu najviac škodí názov odkazujúci na Cloverfield, ale pozor, aj tak bude nakoniec všetko inak!), diváka udržuje v neustálom pocitu neistoty, či hrozba je skutočne tam vonku alebo ju predstavuje iba postava ľahko vyšinutého Goodmana v úlohe „väzniteľa“. Síce sa to celé spolieha na náhodu častejšie ako je zdravé, napodiv to vďaka dravej réžii vôbec nevadí, lebo na nejaké polemizovane tu nie je čas a v nezastaviteľnom tempe sa pokračuje ďalej ... až kým nepríde veľké finále, pri ktorom mohol film dopadnúť katastrofálne, ale aj tu Tranchtenberg dokazuje svoju šikovnosť a to čo mohlo dopadnúť ako dramaturgicky lacné, nasilu našrubované zakončenie je správne odľahčenou, no stále rovnako intenzívnou sci-fi zábavkou, ktorá sa dokáže veľmi príjemne nebrať tak vážne ako v predošlým minútach. To vystriedanie žánrov a nálad je nakoniec tak prirodzené a uvoľnené, že vôbec nevadí, že pri spätnom pohľade je presne vidieť kde a ako to bolo celé prilepené k osem rokov starému filmu. 10 Cloverfield Lane síce nepôsobí dojmom filmu, ktorý je nutné vidieť v kine a kto od toho čaká pokračovanie Cloverfieldu bude zákonite sklamaný, no inak tomu nie je veľmi čo vytknúť. Trachtenbergovi sa podarilo natočiť funkčný komorný thriller, ktorý presne vie čo a ako chce ponúknuť a nikdy viac nesľuboval, takže výčitky, že to nie je „ten Cloverfield“ sú bezpredmetné. S tým čo režisér dostal do rúk sa myslím nešlo popasovať lepšie. To čo mohlo dopadnúť ako katastrofa nasilu prišitým Clovefrieldovým názvom, tak nakoniec dopadlo ako maximálne intenzívny, malý thriller. CELKOVO: 4* (8/10)
