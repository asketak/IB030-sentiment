Stále to tam je. Snyder se s BvS profiluje podobně jako Ridley Scott - točí si filmy podle sebe a pro sebe, bez ohledu na hlavní tok řeky, kterému tak silně v těchto vodách dominuje Marvel se svým přímočarým, ale pro komiksem nepolíbeného diváka snadno pochopitelným, světem. Bez sebemenší znalosti DC univerza nemá člověk u téhle odkazy nabitého spektáklu žádnou šanci. A to je škoda, protože souboj dvou největších titánů má minimálně v první polovině našlápnuto hodně solidně, ale v posledních třiceti minutách skutek-utek a důkladné budování děje je nahrazeno spin-offem k Transformers, kde talentovaní herci pobíhají mezi zelenými prostěradly. Očekávání se přesto naplnila: Affleck je nejpřesvědčivějším Batmanem k dnešnímu datu, čímž možná až nechtěně zastiňuje zbytek obsazení. A to je například u vynikajícího Ironse více než naškodu. BvS nakonec ani zdaleka není filmem průměrným či vysloveně špatným. Je to čtvrtmiliardová atrakce od fanouška pro fanoušky, která, byť temnější jak brooklynské ghetto, má svou vizi jasnou. Pastelové barvy Walta Disneyho pomalu začínají blednout závistí.
