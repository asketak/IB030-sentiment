Resnais nebyl auteur - jeho filmy stály na kvalitě spolupracovníka, tvořícího scénář. "Muriel" i z tohoto důvodu startuje režisérovu progresivní paralýzu: "Hirošima" od Durasové, "Marienbad" od Robbe-Grilleta, přičemž třetí celovečerní "Muriel" stojí na scénáři a dialozích Jeana Cayrola, který byl sice kvalitním spisovatelem (něco málo přeloženo i do češtiny) tehdejší moderny, ale velikosti předchozích jmen prostě nedosahoval. Téma prolínání časových rovin a jeho vztah k subjektivitě postav (blízké všem zmíněným autorům i Resnaisovi samotnému) je i zde... vlastně stejně jako vše, co již bylo obsaženo v předchozích dvou filmech. A v tom se projevuje resnaisovská paralýza - vrcholu dosáhl ve svých dvou prvních dílech, vše poté je již rozpačitým epigonstvím sebe sama (ale jen zčásti sebe sama, protože je vidět, že Resnais se snažil napodobit ducha Durasové/ Grilleta "svých" raných filmů, ač na to sám prostě neměl), nebo prázdnou kopií příslušných formálních postupů (flashbacky/ forwardy atd.) jako ve Staviskym. /// Bylo by ale nespravedlivé poměřovat "Muriel" jen interními kritérii režisérovy kariéry - stále se jednalo (a jedná!) o dílo narací a formálními postupy bezpečně převyšující drtivou většinu ostatních filmů. V geniálních sekvencích střih nesleduje časovou následnost, ale tvoří časoprostorové krystaly, jejichž plochy v různých směrech odráží různé časové sedimenty, sbližujíc minulost s přítomností, prostor i postavy podle jejich vnitřních vztahů a v neposlední řadě anticipující události zapříčiněné již dříve v jiné rovině, kterou teprve odhalíme.
