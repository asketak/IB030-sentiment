(28. 3. 2016) 1. a 2. séria: BBC dokazuje, že na seriálom poli po boku HBO a Netflixu jasne dominuje a Happy Valley je len jedným z mnohých dôkazov toho, že scenáristi na Britských ostrovoch jednoducho vedia, ako napísať kvalitný seriál. Aj napriek konkurencii si dokážu ich seriály držať stabilnú kvalitu a akonáhle ich človek začne pozerať, nedokáže s tým prestať. Happy Valley sa odohráva v anglickom grófstve Yorkshire a celé kriminálne poňatie berie tento seriál inak ako ostatné žánrové výtvory.  V zatiaľ dvoch sériách sa seriál vždy držal jednej hlavnej príbehovej roviny, ktorú dopĺňala druhá, vedľajšia, pričom sa v závere série spojili v jednu a tak divákovi dotvorili celkový obraz toho, čo celú dobu sledoval a na povrch dramatickým, a pre postavy častokrát šokujúcim a nečakaným spôsobom, vytiahne stopy, ktoré dopomôžu sympatickej Sarah Lancashire (v seriáli ako Catherine Cawood) v hlavnej úlohe chytiť vinníka a postaviť ho pred spravodlivosť. Narozdiel od iných hereckých kolegýň, ktoré v iných seriáloch stvárňovali ženu zákona, nemôže divák voči Sarah Lancashire povedať jedno krivé slovo. Väčšinou totižto ženy stvárňuje policajné postavy veľmi preafektovane a snažia sa to hrať drsne, ale v jej prípade dokáže v seriáli ukázať aj ľudskú stránku, ktorou vyváži prirodzené policajné vystupovanie. Toto ľudsko-policajné ying a yang dokáže skvelo skombinovať a voči akejkoľvek postave prezentovať jednu aj druhú stránku svojej osobnosti. Keď už sme pri tých postavách, nie je na škodu spomenúť ani pestrú plejádu vedľajších postáv. Či už je to seriálová sestra hlavnej hrdinky Siobhan Finneran (v seriáli ako Clare Cartwright), Rhys Connah (v seriáli ako vnuk hlavnej hrdinky Ryan), veľmi sympatická Charlie Murphy (v seriáli ako Ann Gallagher) alebo fenomenálny James Norton (v seriáli ako Tommy Lee Royce, postava s neuveriteľnou charizmou a takým tým výzorom moderného psychopata). Superlatívmi nemožno šetriť ani pri dialógoch, ktoré popri vážnych témach dokážu diváka pobaviť aj nejakou tou vtipnou vsuvkou ako to dokážu snáď len Briti. Koniec druhej série nasvedčuje tomu, že by sme sa mali dočkať aj série tretej, no jej príchod opäť skôr ako za 2 roky nevidím.
