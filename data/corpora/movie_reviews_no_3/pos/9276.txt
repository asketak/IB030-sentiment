Ryan Gosling nepotřebuje trousit jedno slovo za druhým, aby dokázal správně vyjádřit vnitřní pocity a emoce. Ta málomluvnost mě nutila si Ryanovy myšlenkové pochody domyšlet, což se ukázalo být fascinující pro mou představivost dohromady s "činy", které mluvily samy za sebe. Hypnotickou atmosféru ještě víc prohlubuje excelentní soundtrack a to přitom moc nemusím novodobé elektronické experimenty. Ani nevím do jakého žánru bych tento Refnův projekt zařadil, ale nejblíže má asi k dramatu s kriminálním podtextem. Podobných zážitků jako v Drive se nedočkáváme každý den.
