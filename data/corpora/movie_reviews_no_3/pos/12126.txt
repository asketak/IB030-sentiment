Nejsem učitel, abych prošel odevzdanou práci, červenou propiskou označil všechny chyby a za každou o stupeň snížil hodnocení. Jsem filmový fanda, a to mi dovoluje být nadšen i filmy s nepřehlédnutelnými chybami nebo intelektuální elitou opovrhovanými. A to je přesně případ Supermana s Batmanem. Jistě, Terrio, Goyer i Snyder by za některé lapsy zasloužili vytahat za uši  (Martha, Lois), ale na druhou stranu mě zahrnuli takovým množstvím laskomin, comicsových odkazů, zhmotnělých ikonických obrazů i velkolepé akce, že mi zvýšená hladina nadšení vyprchávala z krve ještě druhý den. Vizuální orgie, která se rozhodla vynechat oddechové časy, a svou nabušeností mi dovolila s pobaveným úsměvem mávnout rukou nad tím, že poslušní Wayneovi zaměstnanci opouští kanceláře v bitvou demolovaném městě až na příkaz svého šéfa, i nad tím, že Lois i další reagují na něco, co narozdíl od diváka, nemohou vědět. Jediné místo, které mi nesedlo byla “pouštní“ snová sekvence i se vzkazovým dodatkem. Sama o sobě sice super, ale nevhodně zasazená a zbytečná. Stejně jako Wonder Woman, kterou si mohli nechat až na sólovku, protože tady byla za křena. Ale jinak jsem si film užil, nechal se vtáhnout a ani na okamžik se nenudil (ani v té první povídavější hodině) a neztratil. Ani v množství postav, ani v nakousnutých motivech, dokonce ani v pro nezasvěcené nepochopitelné a ve filmu mizerně zpracované averzi obou hrdinů. Možná se mi tu vyplácí dlouholetý comicsový výcvik. A Affleck je překvapivě lepší Batman než Bale. Drsný, temný a v kontaktních soubojích nekompromisní. Takže celkem vzato subjektivní spokojenost i přes nějaké ty  objektivní vady.
