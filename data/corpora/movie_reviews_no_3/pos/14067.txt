Lehké jako peříčko, ale přesto tak důležitá témata a poznámky. Krásné zapracování všemožných emocí a životních příhod do jednoho barevného animáčku. Každým krokem našich hrdinů jsem poznala něco nového z toho, jak to možná vypadá v naší mysli (neberte mě doslova ;) ). Pořád děj postupoval dál a dál přes překážky s poznáváním zákoutí naší paměti, fantazie, priorit a osobnostních znaků. Trošku to takhle zní jako základ psychologie pro děti na prvním stupni. Ale i jako dospělé se mi to moc líbilo. Každá postavička představovala jinou emoci - štěstí, smutek, vztek, strach a nechuť. Pak tu máme propast zapomnění, dlouhodobou pamět, zapomínání nepotřebných vzpomínek, ukládání klíčových vzpomínek, které tvoří náš charakter a spoustu dalších nápadů. Bylo to pestré. Nejen myšlenkově, ale i ta animace se velmi povedla. Krásné detaily a struktury. Moc hezky se na to koukalo. A i když mě slečna Smutek dost štvala, jak všechno kazila, oceňuji, že i jí nakonec hezky využili. A doporučuji počkat až do začátku závěrečných titulků, které jsou doprovázeny náhledem do hlav třeba kluka, řidiče autobusu nebo kočky. Příjemná psina na závěr.
