Hodnocení obsahuje malé spoilery. Jsem fanoušek, takže těžko hodnotit s nějakou snahou o objektivitu. Na BvS jsem se moc těšíl a to i navzdory tomu, že Man of Steel se nepovedl na 100%. Na úvod, BvS je rozhodně mnohem lepší, ale opět se nevyvaroval nějakých chyb, kvůli kterým nedokážu dát plné hodnocení (i když bych moc chtěl). Začněme však pozitivy filmu. Obsazení je prostě skvělé a dokládá to ambice toho filmu. Henry Cavill je jako Superman stejně dobrý jako Chritopher Reeve. Jsou to ale hlavně nové tváře, které mile překvapily. Obsazení Bena Afflecka se setkalo s masivní vlnou negativního ohlasu, ale myslím, že nám všem vytřel zrak. Jeho Batman je úplně jiný než všichni jeho předchůdci a je naprosto skvělý. Ztvárnění Temného rytíře jakožto stárnoucího hrdiny, který ztratil spoustu blízkých a na němž se nenávratně podepsal boj s kriminálníky, jsme dosud znali jen z comicsových předloh (Bale v TDKR tak prostě nepůsobil). Benovo podání Batmana je naprosto skvělé a jeho brutální styl boje s bezprávím je parádní. Jeremy Irons jako Alfred je taktéž výborný a Eisenberg jako Lex Luthor taktéž, i když se místy zdálo, že trochu vykrádá Ledgerova Jokera. Dokonce se výtečně podařilo začlenit i Wonder Woman, aniž by si tvůrci vystříleli munici pro její sólo film. Příběh a styl vyprávění je asi to, co je na filmu to nejrozporuplnější. Je tam pár skvělých zvratů, výborně se inspirovali u kultovního komiksu Návrat Temného rytíře, ale pak je tam spousta skřípajících momentů. Mám pocit, že celkově postava Lois je v tomto sdíleném univerzu tak trochu navíc a snaží se jí vecpat všude možně, jen aby tam byla. Zároveň snaha dát nám souboj titánů + ještě navíc souboj se záporákem, proti kterému se nakonec hrdinové sjednotí je možná už trochu moc. Závěrečný souboj je sice pěkně zpracovaný, hudba je přímo famózní (Hans + Junkie XL stvořili pár moc pěkných motivů), ale... Je to sice jiný záporák, ale vlastně je to zase Kryptoňan. Možná to chtělo trochu něco jiného. Přeskakování mezi Gothamem a Metropolis nakonec nijak nevadilo a režie byla v tomto ohledu v poho. Krátké představení dalších členů Justice League bylo nakonec taky fajn. Co bych ubral, jsou snové scény, zpomalovačky a příliš CGI v některých scénách, hlavně na konci. To, co se Snyderovi povedlo s Watchmen, tj. ta atmosféra, perfektní převedení comicsu na stříbrné plátno, celkový audio-vizuál a příběh, tak to se zde povedlo jen částečně. Oproti Man of Steel se plnému hodnocení blížíme, ale stále to není na 5 hvězd. Na ty si nechávám rezervu pro případ rozšířené verze. Za mě 79%.
