Tak emotivně strhující film jsem v kině neviděla už hodně dlouho. Příběh mladého páru, lapeného ve víru represálií po Pinochetově převratu v Chile, je natočen s až fyzickou intenzitou. Euforii, ochromující strach, hnus, bezmoc, napětí a hlavně zoufalou touhu po návratu do života, který neovládá a nedusí něčí sadistická zvůle, cítíte bezmála na vlastní kůži. Jako v báji o Orfeovi a Eurydice se Lena vydává pro svého Daniela až do podsvětní říše, ze které není návratu - tu zde představuje tzv kolonie, patřící sektě kolem bývalého nacisty Paula Schäfera. Colonia Dignidat během desítek let semlela stovky životů - ať už zde "zpracovávaných" a následně po okolí zakopaných politických vězňů nebo těch, kdo sem přišli dobrovolně z poválečného Německa za slibem nového, lepšího společenského řádu. Navenek dobročinná, zemědělsky produktivní a uspořádaná komunita představovala pračku peněz, klíčový bod pro nelegální obchody se zbraněmi, a pro své obyvatele... peklo. Právě tohle peklo bylo pro tvůrce oním těžko stravitelných jádrem filmu, které chtěli pod rouškou milostného příběhu dostat do povědomí diváků, jak po projekci a Febiofestu přiznal Daniel Brühl.
