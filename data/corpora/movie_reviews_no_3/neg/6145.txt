Verba non acta. Jestliže jedna z teoretických pouček praví, že estetický dojem vzniká z celku, nikoliv jednotlivých částí, pak těžko zvolit lepší příklad selhání než tento. Jednotlivé scény jsou víceméně chronologicky doslovně přejaty z Cílkovy předlohy, ale dohromady nevytváří žádný kontext. Nejvýraznějším důkazem tvůrčí bezradnosti je neschopnost vybrat si jakýkoliv dílčí motiv (úzkost? samota? rodina? tzv. deviantní sexualita? tzv. šílenství? jinakost? tragická láska Miroslava k Olze? čin? otázky dobové psychiatrie? vina/trest?) a ten vlastním způsobem rozvinout; příznačně tak vyznívá, že jediným osobním vkladem autorů jsou sexuální scény, jež vytvářejí z Hepnarové bezmála sexuálního štvance. Pokud je na předloze znepokojující, že přes vědomí nastávajícího tragického vyústění je možno se k „hrdince“ přiblížit (lítost, soucit) a identifikovat, pak filmová verze nepřipouští možná i pro své zaujetí ornamenty (věšení prádla v dešti, nákup) nic z jejího specificky sugestivního vnitřního světa (útrpné předčítání není zrovna nejlepší filmový způsob), nemluvě o jakékoliv možné významové/názorové polyfonii. Stojím si za tím, že jednání Hepnarové nakonec postrádá smysl, což je u díla pojednávajícím o masové vraždě vpravdě špatně; kdo nečetl Cílka, nepobere (filmu) inherentně neexistující kauzalitu, kdo pak Cílka četl, bude otráven zploštěním a nevyužitím potenciálu snad všeho případně nosného. Nahodilé otázky: Kde je zobrazeno údajné soustavné násilí páchané na Olze (kdo vůbec vypráví? ona, nebo tvůrci? křivdy jsou tak nejspíš fiktivní) či z jejího pohledu klíčový vztah k vlastní rodině (hlavně otci)? Proč jsou vedlejší postavy karikatury (prakticky celá rodina, Miroslav)? Proč se věnuje minimální prostor přípravě fascinujícím způsobem přísně racionálně obhájeného činu? Proč absentuje (resp. je nevhodně nahrazena, protože oslabuje vlastní čin) scéna s vlastním vypůjčením vozidla nebo z hlediska narativu zásadní zapálení chalupy (u soudu však zmíněného)? Proč je vypuštěna zásadní postava tzv. Míši, kterou se ve skutečnosti vydala Hepnarová hledat před svým činem jako poslední možnou záchranu? Proč dochází ve filmu dochází k jakémusi psychiatrovi a diktuje mu své vlastní stavy, když je meritem věci, že žádného nedávno před činem neměla? Proč návaznost scén vypadá jako z grotesky? A podobné otázky by šlo klást takřka do nekonečna, protože tvůrci dokázali obdivuhodnou schopnost vytěžit ze značného množství materiálu (nepříliš) rozpohybovaný plakát bez vnitřní logiky, zato s mimikry festivalového artu. Díky, nechci. Radši oprátku.
