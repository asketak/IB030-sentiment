Už dlouho jsem neviděl takový bizár jakým je polský film Město 44, především ve vztahu téma vs. zpracování. Film pojednává o Varšavském povstání, kdy skupiny polských odbojářů vyrazí proti německé armádě s vidinou toho, že ruské tanky jsou „za rohem“ a za dva tři dny bude po všem. Východní posila podle plánu nedorazí a mladí, krásní, odvážní povstalci se ocitnou uprostřed válečné vřavy. Po technické stránce není filmu prakticky co vytknout, ta je na evropské poměry vynikající. Bohužel, řemeslnost za chvíli přijmete jako standart a začnete se pídit po příběhu, postavách, kterým je možno fandit, bát se o ně, prožívat jejich emoce. A ejhle… nic z toho nepřijde. Nezřídka nesympatické postavy jen odněkud někam běhají, krev stříká do všech stran (v jednu chvíli doslova „prší“), všude kolem létají kulky, vybuchují bomby a vám je při tom úplně jedno, kdo přežije, kdo umře… Je vidět, že režisér má v oku i uchu americké vzory (Michael Bay, Zack Snyder), ovšem neštěstí přichází ve chvíli, kdy se tyto postupy ocitnou uprostřed seriózní dramatické scény. Na řadu přijde „first person“ záběr jak z Call of Duty; hororově stylizovaný útěk z kanalizace; první polibek v extrémně zpomaleném záběru s efektním výbuchem v pozadí nebo soulož prostřihnutá záběry na drsné ozbrojence to vše za doprovodu brutálního elektro soundtracku… Každý takový cool záběr je s ohledem na námět nechtěně (?) vtipný a zcela odcizující. Při pohledu na Město 44 si zpětně říkám, že se Michael Bay v Pearl Harboru ještě velmi krotil.  Steven Spielberg dlouhé roky odkládal natočení Schindlerova seznamu, dokud si nebyl jist, že pro tuto látku dostatečně režijně uzrál. Jan Komasa by si z tohoto přístupu měl vzít příklad. Jeho pubertální vize, se k válečné tragédii opravdu strašně nehodí. Komasa je takový polský Petr Jákl. Oba by za hollywoodský rozpočet dokázali natočit řemeslně (nebojím se říct) špičkový akční film nebo horor, pokud by scénář napsal někdo jiný. Komasa by si za ten k Městu 44 zasloužil pancerfaustem přes prsty.
