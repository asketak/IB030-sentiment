Československé drama odehrávající se v roce 1884 a popisující dělnické nepokoje v textilní továrně na malém městě. Sociální demokrat Josef Hybeš, jeden z pozdějších zakladatelů komunistické strany, jemuž je snímek věnován, přijíždí pomoci organizovat stávku nespokojených dělníků, kteří si chtějí vynutit zkrácení pracovní doby (odtud Hodina života). Z výše uvedeného lze snadno odvodit, že Matějkův pozdně normalizační snímek je natáčen z jediného správného politického pohledu a navíc dosti nepovedeně. Zcela jasně jsou patrny typické černobílé charaktery jednotlivých postav (uvědomělý charakterní socialista žijící v chudobě versus nabubřelý továrník trávící čas v luxusních podnicích). Bohužel jsem na snímku neshledal příliš zajímavých prvků, dokonce ani herecké výkony, jež aspoň někdy dokáží zvednout ne úplně lichotivé hodnocení podprůměrných snímků, mě nepřesvědčily. Hlavní postavu umírněného revolucionáře Hybeše ztvárnil P. Štěpánek, v roli neústupného, cholerického a zadluženého továrníka Ulricha se objevil J. Štěpnička, jehož výkon byl alespoň trochu uvěřitelný. Ve vedlejších rolích jsme mohli sledovat L. Freje, jakožto hlavního představitele policie, jdoucího na ruku bohatému průmyslníkovi, B. Navrátila coby vídeňského policejního inspektora či M. Riehse, továrníkova prokurátora. V dělnických rolích na opačné společenské straně se objevili R. Jelínek, M. Zounar či krasavice Z. Adamovská a D. Bartůňková. Radikální křídlo revoluce spočívalo v agresivním, nemorálním udavači a atentátníkovi I. Vyskočilovi a málo přesvědčivému O. Víznerovi. Matějkovo drama mě rozhodně nepřesvědčilo, ostatně jako málokterý z jeho filmů, snad jen zobrazení společenských vrstev a vztahy mezi nimi v oné době byly zajímavé (ač ideologicky pokroucené), nicméně se domnívám, že celkově si snímek nezaslouží ani průměrné hodnocení.
