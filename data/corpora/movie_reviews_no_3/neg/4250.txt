Wyatt Earp mi připomněl jednu z povídek mého oblíbeného kanadského humoristy Stephena Leacocka - Strašlivý osud Melpomena Jonese. Nebohý Melpomen byl slušně vychovaný sympatický mladý muž, který měl tu vadu, že podléhal vlivu svého okolí a byl příliš pravdomluvný. Nedokázal svým hostitelům vysvětlit, že musí odejít, a jejich pokrytecké pobídky, aby ještě zůstal, vzal bohužel příliš vážně, až se nakonec během nekonečného pobytu u známých zhroutil a zesnul. Lawrence Kasdan byl možná také příliš ovlivnitelný svým okolím a kdykoliv začal uvažovat o tom, že by už snad bylo vhodné film ukončit, herci a celý štáb ho přemlouvali, že by tak slibně rozjetý projekt neměl utnout, když všem jdou mzdy a všichni se u toho hezky baví. Bohužel ten, kdo se příliš nebaví, je divák, který má zkonzumovat více než 3 hodiny stopáže. Dramaturgie snímku zkrátka pokulhává a při nejlepší vůli nenacházím důvod, proč by se neměl film výrazně zkrátit. Ba co horšího, když si představím, že by měl snímek rozumných 90-100 minut stopáže, ani tehdy bych neměl potřebu nadělit víc jak 3*, byť by byly velmi solidní. V téhle podobě ale musím jít ještě níž. Ze všeho nejvíc se totiž k dílku dá připojit přívlastek úmorný. Wyatt Earp není ani klasický dobrodružný film plný očekávatelných žánrových klišé ani seriózní životopis. Je to něco mezi a upřímně řečeno, neuspokojí podle mého názoru ani jednu část divácké obce. Poměrně solidní hodnocení souvisí spíš s tím, že Kasdan, ať už se na jeho megalomanii díváme jakkoliv, si udržel solidní řemeslnou úroveň - ten film zkrátka není blbý a svádí k určitému nadhodnocení ve stylu když je tak solidní, přece ho nebudu potápět. Rozpačité ohlasy na snímek byly začátkem konce hvězdného období Kevina Kostnera, kterého katapultoval vzhůru především fenomenální úspěch Tance s vlky. Celkový dojem: 45 %.
