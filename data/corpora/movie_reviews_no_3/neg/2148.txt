Pociťujem smútok. Úprimný smútok prameniaci zo skutočnosti, že v dnešnej dobe ešte vznikajú filmy ako je tento. Môj smútok však nepochádza zo zarytého hejterstva domácej filmovej produkcie, práve naopak, na film som šiel s chuťou, dúfajúc, že ma prekvapí tak ako sa to v posledných rokoch podarilo zopár slovenským filmom. Avšak opak je pravdou. Agáva trpí devastujúcou nekonzistentnosťou a nesústredenosťou, oplýva postavami, ktorých správanie a motivácie sú často absurdné a hlavne filmovým jazykom, ktorý sa nesie na hranici nonsensu. Pán Šulaj je možno zaslúžený umelec minulých generácií, v réžii sa však naprosto stráca. Agáva nie je len absolútne roztriešteným filmom, je to film, ktorý nefunguje ani v tých najzákladnejších veciach. Jeho postavy sa vám nestanú blízkymi ani na chvíľu, ich príbehy, konania či motivácie sa vám nestihnú vryť pod kožu a ich osudy vám budú viac-menej ľahostajné. Ústredný príbeh Nadi a Daniela je často prerývaný nepodstatnými, často trápnymi a herecky teatrálnymi vsuvkami, ktoré nemajú zmysel pre ďaľší dej a už vôbec sa im nedarí autenticky zobrazovať malomestskú sociálnu drobnokresbu. Mikropríbehy vnuka, miestneho opilca a mnohých ďaľších zbytočne podporujú nesúrodosť filmovej narácie, ktorej tu je ostatne už tak pramálo. Hlavné postavy sa od počiatku chovajú prehnane literárne, ako zvláštne sochy z akejsi neznámej kultúry, ktoré nevedia očariť, ani pobaviť a nie to ešte sprostredkovať emócie. Ich dialógy sú buď nechutne košaté a neuveriteľné, alebo absurdné a nemožné. Katarína Šafaříková je v dobových kostýmoch krásna a jej srnčí pohľad taktiež , avšak jej zacyklenosť v prehnanej a neustálej ,,éterickosti,, pôsobí po čase ako päsť na oko. Jej Naďa nie je tajomná ani zaujímavá, správa sa často nepochopiteľne a odrieka svoje texty ako spomalená šampiónka Hviezdoslavovho Kubína. To však nie je jej chyba, ostatne je to problém všetkých hercov a hlavne Ondreja Šulaja, ktorého scenár sa zubami nechtami drží teatrálnej reči slovenskej beletrie. Agáva je filmom, ktorý neobsahuje ani štipku vášne, nehy či lásky, o ktorej sa snaží rozprávať. Je filmom, ktorý v sebe nemá ani za necht emócií či základnej príbehovej ucelenosti. Je to film, ktorý ako keby ani nebol pre divákov, film ktorý je skôr len zrkadlením vlastnej artistickej márnivosti. Je to film, ktorý neobsahuje okrem krásnych kostýmov a malebnej kamery takmer žiadne kvality. Film, ktorý stál neuveriteľnú hromadu peňaží a bol natočený v štýle mŕtveho desaťročia domáceho filmu. A to je na rozdiel od konca jeho hrdinov aj jeho najväčšou tragédiou.
